<section class="div1 language" lang="la"><header><hgroup><h1>FRL I: ENNIUS</h1></hgroup></header><section class="div2">
<p>​</p>
<p class="noindent"><span class="bold">t 8</span> Serv. ad Verg. <span class="italic">Aen.</span> 8.631</p>
<p class="noindent">sane totus hic locus [i.e., 8.630–34] Ennianus est:</p>
<blockquote><p><span class="line">fecerat et viridi fetam Mavortis in antro</span><span class="linebreak"></span>
<span class="line">procubuisse lupam, geminos huic ubera circum</span><span class="linebreak"></span>
<span class="line">ludere pendentis pueros et lambere matrem</span><span class="linebreak"></span>
<span class="line">impavidos, illam tereti cervice reflexa</span><span class="linebreak"></span>
<span class="line">mulcere alternos et corpora fingere lingua.</span><span class="linebreak"></span></p></blockquote>
<span class="label"><span class="italic">Romulus as Sole Ruler</span></span>
<p>​</p>
<p class="noindent"><span class="bold">t 9</span> Varro, <span class="italic">Ling.</span> 5.55</p>
<p class="noindent">ager Romanus primum divisus in partis tris, a quo tribus appellata Titiensium, Ramnium, Lucerum: nominatae, ut ait Ennius, Titienses ab Tatio, Ramnenses ab Romulo, Luceres, ut Iunius, ab Lucumone, sed omnia haec vocabula Tusca, ut Volnius, qui tragoedias Tuscas scripsit, dicebat.</p>
<p>​</p>
<p class="noindent"><span class="bold">t 10</span> Schol. Bern. ad Verg.<span class="italic"> G.</span> 2.384</p>
<p class="noindent">Romulus cum aedificasset templum Iovi Feretrio, pelles unctas stravit et sic ludos edidit ut caestibus dimicarent et cursu contenderent, quam rem Ennius in Annalibus testatur.</p>
</section><notes></notes></section>