<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cuiusdam est ingeni ac singularis; cui quidem portenti simile esse visum est posse aliquem inveniri oratorem qui aliquid mali faceret dicendo obessetque <span class="br"></span><span class="lineNumber">299</span><span class="br"></span>ei quem defenderet; facit enim de se coniecturam, cuius tanta vis ingeni est ut neminem nisi consulto putet quod contra se ipsum sit dicere; sed ego non de praestanti quadam et eximia sed prope de vulgari et communi vi nunc disputo. Ita apud Graecos fertur incredibili quadam magnitudine consili atque ingeni Atheniensis ille fuisse Themistocles; ad quem quidam doctus homo atque in primis eruditus accessisse dicitur eique artem memoriae, quae tum primum proferebatur, pollicitus esse se traditurum; cum ille quaesisset quidnam illa ars efficere posset, dixisse illum doctorem ut omnia meminisset; et ei Themistoclem respondisse gratius sibi illum esse facturum si se oblivisci quae vellet quam si <span class="br"></span><span class="lineNumber">300</span><span class="br"></span>meminisse docuisset. Videsne quae vis in homine acerrimi ingeni, quam potens et quanta mens fuerit? qui ita responderit ut intellegere possemus nihil ex illius animo quod semel esset infusum unquam effluere potuisse, cum quidem ei fuerit optabilius oblivisci posse potius quod meminisse nollet quam quod semel audisset vidissetve meminisse. Sed neque propter hoc Themistocli responsum memoriae nobis opera danda non est neque illa mea cautio et
</p></section><notes></notes></section>