<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quanquam hoc Crasso, cum aliquid accuratius dixisset, semper fere contigisset, ut nunquam dixisse melius putaretur, tamen omnium consensu sic esse tum iudicatum, ceteros a Crasso semper omnes, illo autem die etiam ipsum a sese superatum. Deploravit enim casum atque orbitatem senatus, cuius ordinis a consule, qui quasi parens bonus aut tutor fidelis esse deberet, tanquam ab aliquo nefario praedone diriperetur patrimonium dignitatis: neque vero esse mirandum si, cum suis consiliis rempublicam profligasset, consilium senatus a republica repudiaret. <span class="br"></span><span class="lineNumber">4</span><span class="br"></span>Hic cum homini et vehementi et diserto et in primis forti ad resistendum Philippo quasi quasdam verborum faces ammovisset, non tulit ille et graviter exarsit pignoribusque ablatis Crassum instituit coercere. Quo quidem ipso in loco multa a Crasso divinitus dicta esse ferebantur, cum sibi illum consulem esse negaret cui senator ipse non esset: An tu, cum omnem auctoritatem universi ordinis pro pignore putaris eamque in conspectu populi Romani concideris, me his pignoribus existimas posse terreri? Non tibi illa sunt caedenda si Crassum vis coercere: haec tibi est excidenda lingua; qua vel evulsa spiritu ipso libidinem tuam libertas mea refutabit.</p>
</section><notes></notes></section>