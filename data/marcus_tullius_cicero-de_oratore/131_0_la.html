<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tantum ego in excellenti oratore, et eodem viro bono, pono esse ornamenti universae civitati. Sin videbitur, cum omnia summa fecerit, tamen ad mediocres oratores esse venturus, permittam ipsi, quid velit; molestus magnopere non ero; sin plane abhorrebit, et erit absurdus, ut se contineat, aut ad <span class="br"></span><span class="lineNumber">86</span><span class="br"></span>aliud studium transferat, admonebo. Nam neque is, qui optime potest, deserendus ullo modo est a cohortatione nostra, neque is, qui aliquid potest, deterrendus: quod alterum divinitatis mihi cuiusdam videtur, alterum, vel non facere, quod non optime possis, vel facere, quod non pessime facias, humanitatis. Tertium vero illud, clamare contra quam deceat, et quam possit, hominis est, ut tu, Catule, de quodam clamatore dixisti, stultitiae suae quam <span class="br"></span><span class="lineNumber">87</span><span class="br"></span>plurimos testes domestico praeconio colligentis. De hoc igitur, qui erit talis, ut cohortandus adiuvandusque sit, ita loquamur, ut ei tradamus ea duntaxat, quae nos usus docuit, ut nobis ducibus veniat eo, quo sine duce ipsi pervenimus, quoniam meliora docere non possumus.</p>
<span class="br"></span><span class="lineNumber">88</span><span class="br"></span><p>XXI. Atque, ut a familiari nostro exordiar, hunc ego, Catule, Sulpicium, primum in causa parvula adolescentulum audivi: voce et forma, et motu corporis, et reliquis rebus aptis ad hoc munus, de quo quaerimus; oratione autem celeri et concitata, quod erat ingenii, et verbis effervescentibus, et paulo nimium redundantibus, quod erat aetatis. Non sum
</p></section><notes></notes></section>