<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

praecurrentibus et repugnantibus, ut olim Crassus adolescens: ‘non si Opimium defendisti, Carbo, idcirco te isti bonum civem putabunt; simulasse te et aliud quid quaesisse perspicuum est, quod Ti. Gracchi mortem saepe in contionibus deplorasti, quod P. Africani necis socius fuisti, quod eam legem in tribunatu tulisti, quod semper a bonis dissedisti.’ <span class="br"></span><span class="lineNumber">171</span><span class="br"></span>Ex causis autem rerum sic: ‘avaritiam si tollere vultis, mater eius est tollenda, luxuries.’ Ex eis autem, quae sunt orta de causis: ‘si aerarii copiis et ad belli adiumenta et ad ornamenta pacis utimur, <span class="br"></span><span class="lineNumber">172</span><span class="br"></span>vectigalibus serviamus.’ Maiora autem et minora et paria comparabimus sic: ex maiore: ‘si bona existimatio divitiis praestat et pecunia tantopere expetitur, quanto gloria magis est expetenda?’ ex minore:</p>
<blockquote><p>
<span class="line indent6">Hic parvae consuetudinis</span><span class="linebreak"></span>
<span class="line">Causa huius mortem tam fert familiariter:</span><span class="linebreak"></span>
<span class="line">Quid si ipse amasset? quid hic mihi faciet patri?</span><span class="linebreak"></span>
</p></blockquote>
<p>ex pari: ‘est eiusdem et eripere et contra rem publicam largiri pecunias.’</p>
<span class="br"></span><span class="lineNumber">173</span><span class="br"></span><p>Foris autem assumuntur ea, quae non sua vi, sed extranea sublevantur, ut haec: ‘hoc verum est; dixit enim Q. Lutatius.’ ‘Hoc falsum est; habita enim quaestio est.’ ‘Hoc sequi necesse est; recito
<span class="br"></span><span class="lineNumber"></span><span class="br"></span>
</p></section><notes></notes></section>