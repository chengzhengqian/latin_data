<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

utrum honestati potius an utilitati consulendum sit; quae quia pugnare inter se saepe videntur, qui utilitatem defendet enumerabit commoda pacis, opum, potentiae, vectigalium, praesidi militum, ceterarum rerum quarum fructum utilitate metimur, itemque incommoda contrariorum: qui ad dignitatem impellet, maiorum exempla quae erant vel cum periculo gloriosa colliget, posteritatis immortalem memoriam augebit, utilitatem ex laude nasci defendet <span class="br"></span><span class="lineNumber">336</span><span class="br"></span>semperque eam cum dignitate esse coniunctam. Sed quid fieri possit aut non possit quidque etiam sit necesse aut non sit in utraque re maxime est quaerendum; inciditur enim omnis iam deliberatio si intellegitur non posse fieri aut si necessitas affertur, et qui id docuit non videntibus aliis, is plurimum <span class="br"></span><span class="lineNumber">337</span><span class="br"></span>vidit. Ad consilium autem de republica dandum caput est nosse rempublicam, ad dicendum vero probabiliter nosse mores civitatis, qui quia crebro mutantur, genus quoque orationis est saepe mutandum; et quamquam una fere vis est eloquentiae, tamen quia summa dignitas est populi, gravissima causa rei publicae, maximi motus multitudinis, genus quoque dicendi grandius quoddam et illustrius esse adhibendum videtur; maximaque pars orationis admovenda est ad animorum motus non numquam aut
<span class="br"></span><span class="lineNumber"></span><span class="br"></span>
</p></section><notes></notes></section>