<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quos cum humare vellent sui neque possent obtritos internoscere ullo modo, Simonides dicitur ex eo quod meminisset quo eorum loco quisque cubuisset demonstrator uniuscuiusque sepeliendi fuisse; hac tum re admonitus invenisse fertur ordinem esse maxime <span class="br"></span><span class="lineNumber">354</span><span class="br"></span>qui memoriae lumen afferret. Itaque eis qui hanc partem ingeni exercerent locos esse capiendos et ea quae memoria tenere vellent effingenda animo atque in eis locis collocanda: sic fore ut ordinem rerum locorum ordo conservaret, res autem ipsas rerum effigies notaret, atque ut locis pro cera, simulacris pro litteris uteremur.</p>
<span class="br"></span><span class="lineNumber">355</span><span class="br"></span><p>LXXXVII. Qui sit autem oratori memoriae fructus, quanta utilitas, quanta vis, quid me attinet dicere? tenere quae didiceris in accipienda causa, quae ipse cogitaris? omnes fixas esse in animo sententias? omnem descriptum verborum apparatum? ita audire vel eum unde discas vel eum cui respondendum sit ut illi non infundere in aures tuas orationem sed in animo videantur inscribere? Itaque soli qui memoria vigent sciunt quid et quatenus et quomodo dicturi sint, quid responderint, quid supersit: eidemque multa ex aliis causis aliquando a
</p></section><notes></notes></section>