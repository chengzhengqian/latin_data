<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

timiditas in causis propter praestantem prudentiam Crassi neglegenda est; uterque enim istorum non mihi attulit aliquam sed suam significavit facultatem. <span class="br"></span><span class="lineNumber">301</span><span class="br"></span>Etenim permulta sunt in causis in omni parte orationis circumspicienda ne quid offendas, ne quo irruas: saepe aliqui testis aut non laedit aut minus laedit nisi lacessatur; orat reus, urgent advocati ut invehamur, ut maledicamus, denique ut interrogemus: non moveor, non obtempero, non satisfacio—neque tamen ullam assequor laudem, homines enim imperiti facilius quod stulte dixeris reprehendere <span class="br"></span><span class="lineNumber">302</span><span class="br"></span>quam quod sapienter tacueris laudare possunt. Hic quantum fit mali si iratum, si non stultum, si non levem testem laeseris! Habet enim et voluntatem nocendi in iracundia et vim in ingenio et pondus in vita. Nec, si hoc Crassus non committit, ideo non multi et saepe committunt; quo quidem mihi turpius videri nihil solet quam quod ex oratoris dicto aliquo aut responso aut rogato sermo ille sequitur: ‘Occidit.’ ‘Adversariumne?’ ‘Immo vero,’ aiunt, ‘se <span class="br"></span><span class="lineNumber">303</span><span class="br"></span>et eum quem defendit.’</p>
<p>LXXV. Hoc Crassus non putat nisi perfidia accidere posse, ego autem saepissime video in causis aliquid mali facere homines minime malos. Quid, illud quod supra dixi, solere me cedere, et, ut planius dicam, fugere ea quae
</p></section><notes></notes></section>