<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>aut cum ex pluribus intellegitur unum:</p>
<blockquote><p>
<span class="line">Nos sumu’ Romani qui fuimus ante Rudini;</span><span class="linebreak"></span>
</p></blockquote>
<p class="noindent">aut quocumque modo non ut dictum est in eo genere intellegitur sed ut sensum est.</p>
<span class="br"></span><span class="lineNumber">169</span><span class="br"></span><p>XLIII. Abutimur saepe etiam verbo non tam eleganter quam in transferendo, sed, etiamsi licentius, tamen interdum non impudenter: ut cum ‘grandem’ orationem pro ‘magna,’ ‘minutum’ animum pro ‘parvo’ dicimus. Verum illa videtisne esse non verbi sed orationis, quae ex pluribus, ut exposui, translationibus connexa sunt? haec autem quae aut immutata esse dixi aut aliter intellegenda ac dicerentur, sunt translata quodam modo.</p>
<span class="br"></span><span class="lineNumber">170</span><span class="br"></span><p>Ita fit ut omnis singulorum verborum virtus atque laus tribus exsistat ex rebus: si aut vetustum verbum sit, quod tamen consuetudo ferre possit, aut factum vel coniunctione vel novitate, in quo item est auribus consuetudinique parcendum, aut translatum, quod maxime tanquam stellis quibusdam notat et illuminat orationem.</p>
<span class="br"></span><span class="lineNumber">171</span><span class="br"></span><p>Sequitur continuatio verborum, quae duas res maxime, collocationem primum, deinde modum quemdam formamque desiderat. Collocationis est componere et struere verba sic ut neve asper eorum concursus neve hiulcus sit, sed quodam modo coag­mentatus
<span class="br"></span><span class="lineNumber"></span><span class="br"></span>
</p></section><notes></notes></section>