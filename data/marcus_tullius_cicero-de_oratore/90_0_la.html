<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nos nostrorum maiorum inventa nosse debere: non vides, veteres leges aut ipsa sua vetustate consenuisse, aut novis legibus esse sublatas? Quod vero viros bonos iure civili fieri putas, quia legibus et praemia proposita sint virtutibus, et supplicia vitiis: equidem putabam, virtutem hominibus—si modo tradi ratione possit—instituendo et persuadendo, non minis, et vi, ac metu tradi. Nam ipsum quidem illud, etiam sine cognitione iuris, quam sit bellum, cavere malum, scire possumus.</p>
<span class="br"></span><span class="lineNumber">248</span><span class="br"></span><p>De me autem ipso, cui uni tu concedis, ut, sine ulla iuris scientia, tamen causis satisfacere possim, tibi hoc, Crasse, respondeo, neque me unquam ius civile didicisse, neque tamen in eis causis, quas in iure possem defendere, unquam istam scientiam desiderasse. Aliud est enim, esse artificem cuiusdam generis atque artis, aliud in communi vita et vulgari hominum consuetudine <span class="br"></span><span class="lineNumber">249</span><span class="br"></span>nec hebetem, nec rudem. Cui nostrum non licet fundos nostros obire, aut res rusticas, vel fructus causa, vel delectationis, invisere? Tamen nemo tam sine oculis, tam sine mente vivit, ut, quid sit sementis ac messis, quid arborum putatio ac vitium, quo tempore anni, aut quo modo ea fiant, omnino nesciat. Num igitur, si cui fundus inspiciendus, aut si mandandum aliquid procuratori de agricultura, aut imperandum villico sit, Magonis Carthaginiensis sunt libri perdiscendi? An hac communi intellegentia contenti esse possumus? Cur ergo
</p></section><notes></notes></section>