<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

puerorum elementa videantur, exquirere—: sed tu hoc nobis da, Scaevola, et perfice, ut Crassus haec, quae coarctavit, et peranguste refersit in oratione sua, dilatet nobis atque explicet.</p>
<span class="br"></span><span class="lineNumber">164</span><span class="br"></span><p>Ego mehercule, inquit Mucius, antea vestra magis hoc causa volebam, quam mea: neque enim tantopere hanc a Crasso disputationem desiderabam, quantopere eius in causis oratione delector. Nunc vero, Crasse, mea quoque etiam causa rogo, ut, quoniam tantum habemus otii, quantum iamdiu nobis non contigit, ne graveris exaedificare id opus, quod instituisti. Formam enim totius negotii opinione maiorem melioremque video; quam vehementer probo.</p>
<span class="br"></span><span class="lineNumber">165</span><span class="br"></span><p>XXXVI. Enimvero, inquit Crassus, mirari satis non queo, etiam te haec, Scaevola, desiderare, quae neque ego teneo, uti ei qui docent; neque sunt eius generis, ut, si optime tenerem, digna essent ista sapientia ac tuis auribus. Ain’ tu? inquit ille. Si de istis communibus et pervagatis vix huic aetati audiendum putas, etiamne illa neglegere possumus, quae tu oratori cognoscenda esse dixisti, de naturis hominum, de moribus, de rationibus eis, quibus hominum mentes et incitarentur et reprimerentur, de historia, de antiquitate, de administratione reipublicae, denique de nostro ipso iure civili? Hanc enim ego omnem scientiam, et copiam rerum in tua prudentia sciebam inesse; in oratoris vero
</p></section><notes></notes></section>