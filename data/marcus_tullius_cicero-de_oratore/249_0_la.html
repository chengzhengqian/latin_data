<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

enim genus rerum quod aut avulsum a ceteris per se ipsum constare aut quo cetera si careant, vim suam atque aeternitatem conservare possint.</p>
<span class="br"></span><span class="lineNumber">21</span><span class="br"></span><p>VI. Sed si haec maior esse ratio videtur quam ut hominum possit sensu aut cogitatione comprehendi, est etiam illa Platonis vera et tibi, Catule, certe non inaudita vox. Omnem doctrinam harum ingenuarum et humanarum artium uno quodam societatis vinculo contineri: ubi enim perspecta vis est rationis eius qua causae rerum atque exitus cognoscuntur, mirus quidam omnium quasi consensus <span class="br"></span><span class="lineNumber">22</span><span class="br"></span>doctrinarum concentusque reperitur. Sed si hoc quoque videtur esse altius quam ut id nos humi strati suspicere possimus, illud certe tamen quod amplexi sumus, quod profitemur, quod suscepimus, nosse et tenere debemus.</p>
<p>Una est enim, quod et ego hesterno die dixi et aliquot locis antemeridiano sermone significavit Antonius, eloquentia, quascumque in oras disputationis <span class="br"></span><span class="lineNumber">23</span><span class="br"></span>regionesve delata est; nam sive de caeli natura loquitur sive de terrae, sive de divina vi sive de humana, sive ex inferiore loco sive ex aequo sive ex superiore, sive ut impellat homines sive ut doceat sive ut deterreat sive ut concitet sive ut reflectat, sive ut incendat sive ut leniat, sive ad paucos sive ad multos, sive inter alienos sive cum suis sive secum, rivis est diducta oratio, non fontibus, et quocumque ingreditur eodem est instructu ornatuque comitata. </p></section><notes></notes></section>