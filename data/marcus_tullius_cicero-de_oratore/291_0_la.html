<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

dicendi auctores uno tempore fuerunt: ex quibus intellegi potest ita se rem habere ut tu, Crasse, dicis, ‘oratorisque’ nomen apud antiquos in Graecia maiore <span class="br"></span><span class="lineNumber">131</span><span class="br"></span>quadam vel copia vel gloria floruisse. Quo quidem magis dubito, tibine plus laudis an Graecis vituperationis esse tribuendum statuam: cum tu in alia lingua ac moribus natus occupatissima in civitate vel privatorum negotiis paene omnibus vel orbis terrae procuratione ac summi imperii gubernatione districtus tantam vim rerum cognitionemque comprehenderis, eamque omnem cum eius qui consilio et oratione in civitate valeat scientia atque exercitatione sociaris, illi nati in litteris ardentesque his studiis, otio vero diffluentes, non modo nihil acquisierint sed ne relictum quidem et traditum et suum conservaverint.</p>
<span class="br"></span><span class="lineNumber">132</span><span class="br"></span><p>XXXIII. Tum Crassus: Non in hac, inquit, una, Catule, re sed in aliis etiam compluribus distributione partium ac separatione magnitudines sunt artium diminutae. An tu existimas, cum esset Hippocrates ille Cous, fuisse tum alios medicos qui morbis, alios qui vulneribus, alios qui oculis mederentur? num geometriam Euclide aut Archimede, num musicam Damone aut Aristoxeno, num ipsas litteras Aristophane aut Callimacho tractante tam discerptas fuisse ut nemo genus universum com­plecteretur</p>
</section><notes></notes></section>