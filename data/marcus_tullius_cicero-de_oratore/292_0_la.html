<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>atque ut alius aliam sibi partem in qua <span class="br"></span><span class="lineNumber">133</span><span class="br"></span>elaboraret seponeret? Equidem saepe hoc audivi de patre et de socero meo, nostros quoque homines qui excellere sapientiae gloria vellent omnia quae quidem tum haec civitas nosset solitos esse complecti. Meminerant illi Sex. Aelium; Mâ€™. vero Manilium nos etiam vidimus transverso ambulantem foro, quod erat insigne eum qui id faceret facere civibus omnibus consilii sui copiam; ad quos olim et ita ambulantes et in solio sedentes domi sic adibatur non solum ut de iure civili ad eos verum etiam de filia collocanda, de fundo emendo, de agro colendo, de omni denique aut officio aut negotio referretur. <span class="br"></span><span class="lineNumber">134</span><span class="br"></span>Haec fuit P. Crassi illius veteris, haec Ti. Coruncani, liaec proavi generi mei Scipionis prudentissimi hominis sapientia, qui omnes pontifices maximi fuerunt, ut ad eos de omnibus divinis atque humanis rebus referretur; eidemque et in senatu et apud populum et in causis amicorum et domi et militiae <span class="br"></span><span class="lineNumber">135</span><span class="br"></span>consilium suum fidemque praestabant. Quid enim M. Catoni praeter hanc politissimam doctrinam transmarinam atque adventitiam defuit? num quia ius civile didicerat causas non dicebat? aut quia poterat dicere iuris scientiam neglegebat? At utroque in genere et laboravit et praestitit. Num propter hanc ex privatorum negotiis collectam gratiam tardior in republica capessenda fuit? Nemo</p>
</section><notes></notes></section>