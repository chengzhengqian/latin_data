<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Nec enim contentio maior unquam fuit, nec apud populum gravior oratio, quam huius contra collegam in censura nuper, neque lepore et festivitate conditior.</p>
<p>Quare tibi, Antoni, utrumque assentior, et multum facetias in dicendo prodesse saepe, et eas arte nullo modo posse tradi. Illud quidem admiror, te nobis in eo genere tribuisse tantum, et non huius rei quoque palmam, ut ceterarum, Crasso detulisse.</p>
<span class="br"></span><span class="lineNumber">228</span><span class="br"></span><p>Tum Antonius: Ego vero ita fecissem, inquit, nisi interdum in hoc Crasso paulum inviderem: nam esse quam vis facetum atque salsum, non nimis est per se ipsum invidendum; sed, cum omnium sit venustissimus et urbanissimus, omnium gravissimum et severissimum et esse, et videri, quod isti contigit uni, id mihi vix ferendum videbatur.</p>
<span class="br"></span><span class="lineNumber">229</span><span class="br"></span><p>Hic cum arrisisset ipse Crassus, Attamen, inquit Antonius, cum artem esse facetiarum, Iuli, ullam negares, aperuisti quiddam, quod praecipiendum videretur. Haberi enim dixisti rationem oportere hominum, rei, temporis, ne quid iocus de gravitate decerperet; quod quidem in primis a Crasso observari solet. Sed hoc praeceptum praetermittendarum est facetiarum, cum eis nihil opus sit; nos autem quomodo utamur, cum opus sit, quaerimus, ut in adversarium, et maxime, si eius stultitia poterit agitari, in testem stultum, cupidum, levem, si facile
<span class="br"></span><span class="lineNumber"></span><span class="br"></span>
</p></section><notes></notes></section>