<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ante quam ad discendum ingressi sumus, obruimur ambitione et foro; sit tamen in re positum atque <span class="br"></span><span class="lineNumber">95</span><span class="br"></span>natura. Ego enim, quantum auguror coniectura, quantaque ingenia in nostris hominibus esse video, non despero fore aliquem aliquando, qui et studio acriore, quam nos sumus atque fuimus, et otio ac facultate discendi maiore ac maturiore, et labore atque industria superiore, cum se ad audiendum, legendum, scribendumque dediderit, exsistat talis orator, qualem quaerimus; qui iure non solum disertus, sed etiam eloquens dici possit: qui tamen, mea sententia, aut hic est iam Crassus, aut, si quis pari fuerit ingenio pluraque quam hic et audierit et lectitarit et scripserit, paulum huic aliquid poterit addere.</p>
<span class="br"></span><span class="lineNumber">96</span><span class="br"></span><p>Hoc loco Sulpicius: Insperanti mihi, inquit, et Cottae, sed valde optanti utrique nostrum, cecidit, ut in istum sermonem, Crasse, delaberemini. Nobis enim huc venientibus iucundum satis fore videbatur, si, cum vos de rebus aliis loqueremini, tamen nos aliquid ex sermone vestro memoria dignum excipere possemus: ut vero penitus in eam ipsam totius huius vel studii, vel artificii, vel facultatis disputationem paene intimam perveniretis, vix optandum nobis <span class="br"></span><span class="lineNumber">97</span><span class="br"></span>videbatur. Ego enim, qui ab ineunte aetate incensus essem studio utriusque vestrum, Crassi vero
</p></section><notes></notes></section>