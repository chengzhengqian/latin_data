<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

percipiendaeque virtutis—quibus enim id persuasum esset, ut nihil mallent se esse, quam bonos viros, eis reliquam facilem esse doctrinam—: sic ego intellego, si in haec, quae patefecit oratione sua Crassus, intrare volueritis; facillime vos ad ea, quae cupitis, perventuros ab hoc aditu, ianuaque patefacta.</p>
<span class="br"></span><span class="lineNumber">205</span><span class="br"></span><p>Nobis vero, inquit Sulpicius, ista sunt pergrata perque iucunda: sed pauca etiam requirimus, inprimisque ea, quae valde breviter a te, Crasse, de ipsa arte percursa sunt, cum illa te et non contemnere, et didicisse confiterere. Ea si paulo latius dixeris, expleris omnem exspectationem diuturni desiderii nostri. Nam nunc, quibus studendum rebus esset, accepimus, quod ipsum est tamen magnum; sed vias earum rerum rationemque cupimus cognoscere.</p>
<span class="br"></span><span class="lineNumber">206</span><span class="br"></span><p>Quid si, inquit Crassus, quoniam ego, quo facilius vos apud me tenerem, vestrae potius obsecutus sum voluntati, quam aut consuetudini, aut naturae meae, petimus ab Antonio, ut ea, quae continet, neque adhuc protulit, ex quibus unum libellum sibi excidisse iamdudum questus est, explicet nobis, et illa dicendi mysteria enuntiet? Ut videtur, inquit Sulpicius. Nam Antonio dicente, etiam quid tu intellegas, sentiemus. <span class="br"></span><span class="lineNumber">207</span><span class="br"></span>Peto igitur, inquit Crassus, a te, quoniam id nobis, Antoni, hominibus id aetatis, oneris ab horum adolescentium studiis imponitur, ut exponas, quid eis de rebus, quas a te quaeri vides, sentias.</p>
</section><notes></notes></section>