<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

odiosasque res saepe, quas argumentis dilui non facile est, ioco risuque dissolvit.</p>
<span class="br"></span><span class="lineNumber">237</span><span class="br"></span><p>Quatenus autem sint ridicula tractanda oratori, perquam diligenter videndum est, id quod in quarto loco quaerendi posueramus. Nam nec insignis improbitas, et scelere iuncta, nec rursus miseria insignis agitata ridetur: facinorosos enim maiore quadam vi quam ridiculi vulnerari volunt; miseros illudi nolunt nisi se forte iactant. Parcendum est autem maxime caritati hominum, ne temere in eos dicas qui diliguntur.</p>
<span class="br"></span><span class="lineNumber">238</span><span class="br"></span><p>LIX. Haec igitur adhibenda est primum in iocando moderatio. Itaque ea facillime luduntur, quae neque odio magno, neque misericordia maxima digna sunt. Quam ob rem materies omnis ridiculorum est in istis vitiis quae sunt in vita hominum neque carorum neque calamitosorum, neque eorum qui ob facinus ad supplicium rapiendi videntur; eaque belle agitata <span class="br"></span><span class="lineNumber">239</span><span class="br"></span>ridentur. Est etiam deformitatis et corporis vitiorum satis bella materies ad iocandum; sed quaerimus idem, quod in ceteris rebus maxime quaerendum est, quatenus. In quo non modo illud praecipitur, ne quid insulse, sed etiam, si quid perridicule possis, vitandum est oratori utrumque, ne aut scurrilis iocus sit, aut mimicus. Quae cuiusmodi sint, facilius iam intellegemus, cum ad ipsa ridiculorum genera venerimus.</p>
</section><notes></notes></section>