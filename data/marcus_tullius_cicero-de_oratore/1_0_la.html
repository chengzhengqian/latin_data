<section class="div1 language" lang="la"><header><hgroup><h1>Cicero</h1></hgroup></header>
<h1><span class="ac">M. Tulli Ciceronis</span></h1>
<h1><span class="ac">Ad Quintum Fratrem Dialogi Tres</span></h1>
<h1><span class="ac">De Oratore</span></h1>
<section class="div2">
<h2><span class="ac">Dialogus Seu Liber Primus</span></h2>
<span class="br"></span><span class="lineNumber">1</span><span class="br"></span><p>I. Cogitanti mihi saepenumero, et memoria vetera repetenti, perbeati fuisse, Quinte frater, illi videri solent, qui in optima republica, cum et honoribus, et rerum gestarum gloria florerent, eum vitae cursum tenere potuerunt, ut vel in negotio sine periculo, vel in otio cum dignitate esse possent. Ac fuit quidem, cum mihi quoque initium requiescendi, atque animum ad utriusque nostrum praeclara studia referendi, fore iustum et prope ab omnibus concessum arbitrarer, si infinitus forensium rerum labor, et ambitionis occupatio, decursu honorum, <span class="br"></span><span class="lineNumber">2</span><span class="br"></span>etiam aetatis flexu, constitisset. Quam spem cogitationum et consiliorum meorum, cum graves communium temporum, tum varii nostri casus fefellerunt.
<span class="br"></span><span class="lineNumber"></span><span class="br"></span>
</p></section><notes></notes></section>