<section class="div1 language" lang="la"><header><hgroup><h1>Cicero</h1></hgroup></header><section class="div2">
<blockquote><p>
<span class="line">. . . Homo fatuus</span><span class="linebreak"></span>
<span class="line">Postquam rem habere coepit est emortuus.</span><span class="linebreak"></span>
<span class="line">Et</span><span class="linebreak"></span>
<span class="line">. . . Quid est tibi</span><span class="linebreak"></span>
<span class="line">Ista mulier?—Uxor.—Similis me dius fidius.</span><span class="linebreak"></span>
<span class="line">Et</span><span class="linebreak"></span>
<span class="line">Quamdiu ad aquas fuit, nunquam est emortuus.</span><span class="linebreak"></span>
</p></blockquote>
<p>LXVIII. Genus hoc levius, et, ut dixi, mimicum, sed habet nonnunquam aliquid etiam apud nos loci, ut vel non stultus quasi stulte cum sale dicat aliquid: ut tibi, Antoni, Mancia, cum audisset te censorem a M. Duronio de ambitu postulatum, ‘Aliquando,’ <span class="br"></span><span class="lineNumber">275</span><span class="br"></span>inquit, ‘tibi tuum negotium agere licebit.’ Valde haec ridentur, et hercule omnia, quae a prudentibus [quasi] per dissimulationem [non intellegendi] subabsurde salseque dicuntur. Ex quo genere est etiam non videri intellegere quod intellegas; ut Pontidius, ‘Qualem existimas qui in adulterio deprehenditur?’—‘Tardum.’ Ut ego, qui in delectu, Metello, cum excusationem oculorum a me non acciperet et <span class="br"></span><span class="lineNumber">276</span><span class="br"></span>dixisset, ‘Tu igitur nihil vides?’—‘Ego vero,’ inquam, ‘a porta Esquilina video villam tuam.’ Ut illud Nasicae, qui cum ad poetam Ennium venisset eique ab ostio quaerenti Ennium ancilla dixisset
<span class="br"></span><span class="lineNumber"></span><span class="br"></span>
</p></section><notes></notes></section>