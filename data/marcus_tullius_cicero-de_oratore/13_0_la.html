<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

consecter, comprehendam brevi; sic enim statuo, perfecti oratoris moderatione et sapientia non solum ipsius dignitatem, sed et privatorum plurimorum, et universae reipublicae salutem maxime contineri. Quam ob rem pergite, ut facitis, adolescentes, atque in id studium, in quo estis, incumbite, ut et vobis honori, et amicis utilitati, et reipublicae emolumento esse possitis.</p>
<span class="br"></span><span class="lineNumber">35</span><span class="br"></span><p>IX. Tum Scaevola comiter, ut solebat: Cetera, inquit, assentior Crasso, ne aut de C. Laelii, soceri mei, aut de huius, generi, aut arte, aut gloria detraham; sed illa duo, Crasse, vereor, ut tibi possim concedere: unum, quod ab oratoribus civitates et ab initio constitutas et saepe conservatas esse dixisti; alterum, quod, remoto foro, concione, iudiciis, Senatu, statuisti, oratorem in omni genere sermonis et humanitatis <span class="br"></span><span class="lineNumber">36</span><span class="br"></span>esse perfectum. Quis enim tibi hoc concesserit, aut initio genus hominum in montibus ac silvis dissipatum, non prudentium consiliis compulsum potius, quam disertorum oratione delinitum, se oppidis moenibusque sepsisse, aut vero reliquas utilitates, aut in constituendis, aut in conservandis civitatibus, non a sapientibus et fortibus viris, sed <span class="br"></span><span class="lineNumber">37</span><span class="br"></span>a disertis, et ornate dicentibus esse constitutas? An vero tibi Romulus ille aut pastores et convenas congregasse,
</p></section><notes></notes></section>