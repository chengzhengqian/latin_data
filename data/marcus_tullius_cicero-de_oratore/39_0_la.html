<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">110</span><span class="br"></span><p>XXIV. Tum Antonius vehementer se assentire Crasso dixit, quod neque ita amplecteretur artem ut ei solerent qui omnem vim dicendi in arte ponerent, neque rursum eam totam, sicut plerique philosophi facerent, repudiaret. Sed existimo, inquit, gratum te his, Crasse, facturum, si ista exposueris, quae putas ad dicendum plus, quam ipsam artem, posse prodesse.</p>
<span class="br"></span><span class="lineNumber">111</span><span class="br"></span><p>Dicam equidem, quoniam institui, petamque a vobis, inquit, ne has meas ineptias efferatis: quanquam moderabor ipse, ne, ut quidam magister atque artifex, sed quasi unus e togatorum numero, atque ex forensi usu homo mediocris, neque omnino rudis, videar, non ipse aliquid a me prompsisse, sed fortuito <span class="br"></span><span class="lineNumber">112</span><span class="br"></span>in sermonem vestrum incidisse. Equidem, cum peterem magistratum, solebam in prensando dimittere a me Scaevolam, cum ei ita dicerem, me velle esse ineptum: id erat petere blandius; quod nisi inepte fieret, bene non posset fieri. Hunc autem esse unum hominem ex omnibus, quo praesente ego ineptus esse minime vellem: quem quidem nunc mearum ineptiarum testem et spectatorem fortuna constituit. Nam quid est ineptius, quam de dicendo dicere, cum ipsum dicere nunquam sit non ineptum, nisi cum est necessarium?</p>
<span class="br"></span><span class="lineNumber">113</span><span class="br"></span><p>Perge vero, Crasse, inquit Mucius. Istam enim culpam, quam vereris, ego praestabo.</p>
<span class="br"></span><span class="lineNumber"></span><span class="br"></span>
</section><notes></notes></section>