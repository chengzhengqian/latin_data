<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">365</span><span class="br"></span><p>XC. Tum ille: Ut ita ista esse concedam, inquit, Antoni, quae sunt longe secus, quid mihi tandem hodie aut cuiquam homini quod dici possit reliquisti? Dicam enim vere, amicissimi homines, quod sentio: saepe ego doctos homines, quid dico saepe? immo nonnunquam, saepe enim qui potui, qui puer in forum venerim neque inde unquam diutius quam quaestor abfuerim? sed tamen audivi, ut heri dicebam, et Athenis cum essem doctissimos viros et in Asia istum ipsum Scepsium Metrodorum cum de his ipsis rebus disputaret; neque vero mihi quisquam copiosius unquam visus est neque subtilius in hoc genere dicendi quam iste hodie esse versatus: quod si esset aliter et aliquid intellegerem ab Antonio praetermissum, non essem tam inurbanus et paene inhumanus ut in eo gravarer quod vos cupere sentirem.</p>
<span class="br"></span><span class="lineNumber">366</span><span class="br"></span><p>Tum Sulpicius: An ergo, inquit, oblitus es, Crasse, Antonium ita partitum esse tecum ut ipse instrumentum oratoris exponeret, tibi eius distinctionem atque ornatum relinqueret?</p>
<p>Hic ille: Primum quis Antonio permisit, inquit, ut et partes faceret et utram vellet prior ipse sumeret? Deinde, si ego recte intellexi cum valde libenter audirem, mihi coniuncte est visus de utraque re dicere.</p>
<p>Ille vero, inquit Cotta, ornamenta orationis non
</p></section><notes></notes></section>