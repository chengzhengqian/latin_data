<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

uberrimis affluentes curanda sibi esse ac quaerenda et investiganda duxerunt. Nam vetus quidem illa doctrina eadem videtur et recte faciendi et bene dicendi magistra, neque disiuncti doctores sed eidem erant vivendi praeceptores atque dicendi: ut ille apud Homerum Phoenix qui se a Peleo patre Achilli iuveni comitem esse datum dicit ad bellum ut illum efficeret ‘oratorem verborum actoremque rerum.’ <span class="br"></span><span class="lineNumber">58</span><span class="br"></span>Sed ut homines labore assiduo et quotidiano assueti, cum tempestatis causa opere prohibentur, ad pilam se aut ad talos aut ad tesseras conferunt aut etiam novum sibi aliquem excogitant in otio ludum, sic illi a negotiis publicis tanquam ab opere aut temporibus exclusi aut voluntate sua feriati totos se alii ad poetas, alii ad geometras, alii ad musicos contulerunt, alii etiam ut dialectici novum sibi ipsi studium ludumque pepererunt atque in eis artibus quae repertae sunt ut puerorum mentes ad humanitatem fingerentur atque virtutem omne tempus atque aetates suas consumpserunt.</p>
<span class="br"></span><span class="lineNumber">59</span><span class="br"></span><p>XVI. Sed quod erant quidam eique multi qui aut in republica propter ancipitem quae non potest esse seiuncta faciendi dicendique sapientiam florerent, ut Themistocles, ut Pericles, ut Theramenes, aut qui minus ipsi in republica versarentur sed huius tamen eiusdem sapientiae doctores essent, ut Gorgias, Thrasymachus, Isocrates, inventi sunt
<span class="br"></span><span class="lineNumber"></span><span class="br"></span>
</p></section><notes></notes></section>