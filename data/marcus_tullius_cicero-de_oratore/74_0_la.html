<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">210</span><span class="br"></span><p>Nam, si forte quaereretur, quae esset ars imperatoris, constituendum putarem principio, quis esset imperator: qui cum esset constitutus administrator quidam belli gerendi, tum adiungeremus de exercitu, de castris, de agminibus, de signorum collationibus, de oppidorum oppugnationibus, de commeatu, de insidiis faciendis atque vitandis, de reliquis rebus, quae essent propriae belli administrandi; quarum qui essent animo et scientia compotes, eos esse imperatores dicerem; utererque exemplis Africanorum et Maximorum; Epaminondam atque Hannibalem, atque eius generis homines nominarem.</p>
<span class="br"></span><span class="lineNumber">211</span><span class="br"></span><p>Sin autem quaereremus quis esset is, qui ad rempublicam moderandam usum, et scientiam, et studium suum contulisset, definirem hoc modo: Qui, quibus rebus utilitas reipublicae pararetur augereturque, teneret, eisque uteretur; hunc reipublicae rectorem, et consilii publici auctorem esse habendum; praedicaremque P. Lentulum, principem illum, et Tib. Gracchum patrem, et Q. Metellum, et P. Africanum, et C. Laelium, et innumerabiles alios cum ex nostra <span class="br"></span><span class="lineNumber">212</span><span class="br"></span>civitate, tum ex ceteris. Sin autem quaereretur, quisnam iurisconsultus vere nominaretur; eum dicerem, qui legum, et consuetudinis eius, qua privati in civitate uterentur, et ad respondendum, et ad agendum, et ad cavendum, peritus esset; et ex eo genere Sext. Aelium, Mâ€™. Manilium, P. Mucium nominarem.</p>
<p>XLIX. Atque, ut iam ad leviora artium studia
</p></section><notes></notes></section>