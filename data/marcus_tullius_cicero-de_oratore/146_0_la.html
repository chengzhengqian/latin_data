<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

denique affert, vel auditione et cogitatione, quae studio et diligentia praecurrit aetatem. Nam si tu mihi quamvis eruditum hominem adduxeris, quamvis acrem et acutum in cogitando, quamvis ad pronuntiandum expeditum, si erit idem in consuetudine civitatis, in exemplis, in institutis, in moribus ac voluntatibus civium suorum hospes, non multum ei loci proderunt illi, ex quibus argumenta promuntur. Subacto mihi ingenio opus est, ut agro non semel arato, sed et<a class="footnoteLink" href="#note_LCL348_292_1" id="target_note_LCL348_292_1"><sup>1</sup></a> novato et iterato, quo meliores fetus possit et grandiores edere. Subactio autem est usus, auditio, lectio, litterae.</p>
<span class="br"></span><span class="lineNumber">132</span><span class="br"></span><p>Ac primum naturam causae videat, quae numquam latet, factumne sit quaeratur, an quale sit, an quod nomen habeat; quo perspecto statim occurrit naturali quadam prudentia, non his subductionibus, quas isti docent, quid faciat causam, id est, quo sublato controversia stare non possit; deinde quid veniat in iudicium, quod isti sic iubent quaerere. ‘Interfecit Opimius Gracchum. Quid facit causam? Quod rei publicae causa, cum ex senatus consulto ad arma vocasset. Hoc tolle, causa non erit. At id ipsum negat contra leges licuisse Decius. Veniet igitur in iudicium licueritne ex senatus consulto servandae rei publicae causa.’ Perspicua sunt haec quidem et in volgari prudentia sita; sed illa quaerenda, 


</p></section><notes><section class="footnotes"><ul><li class="note" id="note_LCL348_292_1"><a class="footnoteCrossrefLink" href="#target_note_LCL348_292_1" title="Click to highlight in text"><sup class="lineRef">1</sup>et <span class="italic">add. Reid;</span> [novato et] <span class="italic">alii</span>.</a></li><script type="text/javascript">document.getElementById('note_LCL348_292_1').style.display = "none";</script></ul></section></notes></section>