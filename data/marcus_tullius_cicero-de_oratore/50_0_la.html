<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">144</span><span class="br"></span><p>XXXII. Audieram etiam, quae de orationis ipsius ornamentis traderentur: in qua praecipitur primum, ut pure et latine loquamur; deinde ut plane et dilucide; tum ut ornate; post ad rerum dignitatem apte et quasi decore: singularumque rerum praecepta <span class="br"></span><span class="lineNumber">145</span><span class="br"></span>cognoram. Quin etiam, quae maxime propria essent naturae, tamen his ipsis artem adhiberi videram: nam de actione et de memoria quaedam brevia, sed magna cum exercitatione praecepta gustaram.</p>
<p>In his enim fere rebus omnis istorum artificum doctrina versatur, quam ego si nihil dicam adiuvare, mentiar. Habet enim quaedam quasi ad commonendum oratorem, quo quidque referat, et quo intuens, ab eo, quodcumque sibi proposuerit, minus aberret. <span class="br"></span><span class="lineNumber">146</span><span class="br"></span>Verum ego hanc vim intellego esse in praeceptis omnibus, non ut ea secuti oratores, eloquentiae laudem sint adepti, sed, quae sua sponte homines eloquentes facerent, ea quosdam observasse atque collegisse; sic esse non eloquentiam ex artificio, sed artificium ex eloquentia natum: quod tamen, ut ante dixi, non eiicio: est enim, etiamsi minus necessarium ad bene dicendum, tamen ad cognoscendum <span class="br"></span><span class="lineNumber">147</span><span class="br"></span>non illiberale. Et exercitatio quaedam suscipienda vobis est: quanquam vos quidem iampridem estis in cursu; sed eis, qui ingrediuntur in stadium, quique ea, quae agenda sunt in foro, tanquam in acie, possunt etiam nunc exercitatione quasi ludicra praediscere ac meditari.</p>
</section><notes></notes></section>