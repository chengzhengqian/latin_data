<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">155</span><span class="br"></span>palam semper habuerunt. Atque ego hoc ex eis saepe audivi, cum dicerent pergratum Athenienses et sibi fecisse et multis principibus civitatis, quod, cum ad senatum legatos de suis maximis rebus mitterent, tres illius aetatis nobilissimos philosophos misissent, Carneadem et Critolaum et Diogenem; itaque eos, dum Romae essent, et a se et ab aliis frequenter auditos; quos tu cum haberes auctores, Antoni, miror cur philosophiae sicut Zethus ille <span class="br"></span><span class="lineNumber">156</span><span class="br"></span>Pacuvianus prope bellum indixeris. Minime, inquit Antonius, ac sic decrevi philosophari potius, ut Neoptolemus apud Ennium ‘Paucis: nam omnino haud placet.’ Sed tamen haec est mea sententia, quam videbar exposuisse: ego ista studia non improbo, moderata modo sint: opinionem istorum studiorum et suspicionem artificii apud eos, qui res iudicent, oratori adversariam esse arbitror, imminuit enim et oratoris auctoritatem et orationis fidem.</p>
<span class="br"></span><span class="lineNumber">157</span><span class="br"></span><p>XXXVIII. Sed, ut eo revocetur, unde huc declinavit oratio, ex tribus istis clarissimis philosophis, quos Romam venisse dixisti, videsne Diogenem eum fuisse, qui diceret artem se tradere bene disserendi et vera ac falsa diiudicandi, quam verbo Graeco διαλεκτικὴν appellaret? In hac arte, si modo est haec ars, nullum est praeceptum, quo modo verum <span class="br"></span><span class="lineNumber">158</span><span class="br"></span>inveniatur, sed tantum est, quo modo iudicetur. Nam et omne, quod eloquimur sic, ut id aut esse dicamus aut non esse, et, si simpliciter dictum sit, suscipiunt
<span class="br"></span><span class="lineNumber"></span><span class="br"></span>
</p></section><notes></notes></section>