<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quidem in causis omnibus, sicut in ipsa M’. Curii, quae abs te nuper est dicta, et in C. Hostilii Mancini controversia, atque in eo puero, qui ex altera natus erat uxore, non remisso nuntio superiori’, fuit inter peritissimos <span class="br"></span><span class="lineNumber">239</span><span class="br"></span>homines summa de iure dissensio. Quaero igitur, quid adiuverit oratorem in his causis iuris scientia, cum hic iurisconsultus superior fuerit discessurus, qui esset non suo artificio, sed alieno, hoc est, non iuris scientia, sed eloquentia, sustentatus.</p>
<p>Equidem hoc saepe audivi, cum aedilitatem P. Crassus peteret, eumque maior natu, etiam consularis, Ser. Galba assectaretur, quod Crassi filiam Gaio filio suo despondisset, accessisse ad Crassum consulendi causa quemdam rusticanum: qui cum Crassum seduxisset, atque ad eum rettulisset, responsumque ab eo verum magis, quam ad suam rem accommodatum abstulisset; ut eum tristem Galba vidit, nomine appellavit, quaesivitque, qua de re ad Crassum rettulisset. <span class="br"></span><span class="lineNumber">240</span><span class="br"></span>Ex quo ut audivit, commotumque ut vidit hominem, ‘Suspenso,’ inquit, ‘animo et occupato Crassum tibi respondisse video’: deinde ipsum Crassum manu prehendit, et, ‘Heus tu,’ inquit, ‘quid tibi in mentem venit ita respondere? ‘Tum ille fidenter, homo peritissimus, confirmare, ita se rem habere, ut respondisset; nec dubium esse posse. Galba autem alludens varie, et copiose, multas similitudines afferre, multaque pro
</p></section><notes></notes></section>