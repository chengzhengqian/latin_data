<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quaeritur, quid sit ars, quid sit lex, quid sit civitas, in quibus hoc praecipit ratio atque doctrina, ut vis eius rei quam definias sic exprimatur ut neque absit <span class="br"></span><span class="lineNumber">109</span><span class="br"></span>quicquam neque supersit. Quod quidem in illa causa neque Sulpicius fecit neque ego facere conatus sum; nam quantum uterque nostrum potuit, omni copia dicendi dilatavit, quid esset maiestatem minuere. Etenim definitio primum reprehenso verbo uno aut addito aut dempto saepe extorquetur e manibus; deinde genere ipso doctrinam redolet exercitationemque paene puerilem; tum et in sensum et in mentem iudicis intrare non potest, ante enim praeterlabitur, quam percepta est.</p>
<span class="br"></span><span class="lineNumber">110</span><span class="br"></span><p>XXVI. Sed in eo genere, in quo quale sit quid, ambigitur, exsistit etiam ex scripti interpretatione saepe contentio, in quo nulla potest esse nisi ex ambiguo controversia. Nam illud ipsum, quod scriptum a sententia discrepat, genus quoddam habet ambigui; quod tum explicatur, cum ea verba, quae desunt, suggesta sunt, quibus additis defenditur sententiam scripti perspicuam fuisse. Ex contrariisque scriptis si quid ambigitur, non novum genus nascitur, sed superioris generis causa duplicatur. Idque aut numquam diiudicari poterit aut ita diiudicabitur, ut referendis praeteritis verbis id scriptum, quodcumque defendemus, suppleatur. Ita fit, ut unum genus in eis causis, quae propter scriptum ambiguntur, relinquatur, si est scriptum aliquid ambigue.</p>
<span class="br"></span><span class="lineNumber">111</span><span class="br"></span><p>Ambiguorum autem cum plura genera sunt, quae
</p></section><notes></notes></section>