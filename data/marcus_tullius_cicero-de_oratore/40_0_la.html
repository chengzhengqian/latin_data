<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>XXV. Sic igitur, inquit Crassus, sentio naturam primum, atque ingenium ad dicendum vim afferre maximam; neque vero istis, de quibus paulo ante dixit Antonius scriptoribus artis, rationem dicendi et viam, sed naturam defuisse. Nam et animi atque ingenii celeres quidam motus esse debent, qui et ad excogitandum acuti, et ad explicandum ornandumque <span class="br"></span><span class="lineNumber">114</span><span class="br"></span>sint uberes, et ad memoriam firmi atque diuturni. Et si quis est, qui haec putet arte accipi posse, quod falsum est—praeclare enim se res habeat, si haec accendi, aut commoveri arte possint: inseri quidem, et donari ab arte non possunt omnia; sunt enim illa dona naturae—: quid de illis dicet, quae certe cum ipso homine nascuntur? linguae solutio, vocis sonus, latera, vires, conformatio quaedam et figura totius <span class="br"></span><span class="lineNumber">115</span><span class="br"></span>oris et corporis? Neque haec ita dico, ut ars aliquid limare non possit—neque enim ignoro, et quae bona sint, fieri meliora posse doctrina, et quae non optima, aliquo modo acui tamen et corrigi posse—sed sunt quidam aut ita lingua haesitantes, aut ita voce absoni, aut ita vultu, motuque corporis vasti atque agrestes, ut, etiamsi ingeniis atque arte valeant, tamen in oratorum numerum venire non possint. Sunt autem quidam ita in eisdem rebus habiles, ita naturae muneribus ornati, ut non nati, sed ab aliquo deo ficti esse videantur.</p>
<span class="br"></span><span class="lineNumber">116</span><span class="br"></span><p>Magnum quoddam est onus atque munus, suscipere,
</p></section><notes></notes></section>