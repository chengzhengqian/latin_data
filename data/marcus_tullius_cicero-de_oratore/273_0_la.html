<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quidem antea natura rebar ita dicere ut mihi non solum orator summus sed etiam sapientissimus homo viderere: nunc intellego illa te semper etiam potiora duxisse quae ad sapientiam spectarent atque ex his hanc dicendi copiam fluxisse. Sed tamen cum omnes gradus aetatis recordor tuae cumque vitam tuam ac studia considero, neque quo tempore ista didiceris video nec magnopere te istis studiis, hominibus, libris intellego deditum. Neque tamen possum statuere utrum magis mirer te illa quae mihi persuades maxima esse adiumenta potuisse in tuis tantis occupationibus perdiscere, an, si non potueris, posse isto modo dicere.</p>
<span class="br"></span><span class="lineNumber">83</span><span class="br"></span><p>Hic Crassus: Hoc tibi, inquit, Catule, primum persuadeas velim, me non multo secus facere cum de oratore disputem ac facerem si esset mihi de histrione dicendum. Negarem enim posse eum satis facere in gestu nisi palaestram, nisi saltare didicisset: neque ea cum dicerem me esse histrionem necesse esset, sed fortasse non stultum alieni artificii existimatorem. <span class="br"></span><span class="lineNumber">84</span><span class="br"></span>Similiter nunc de oratore vestro impulsu loquor, summo scilicet, semper enim, quacumque de arte aut facultate quaeritur, de absoluta et perfecta quaeri solet. Quare si iam me vultis esse oratorem,
</p></section><notes></notes></section>