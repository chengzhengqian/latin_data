<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>huius nostri sermonis officio non abhorrere quod, ut dixi paulo ante, plurimis in rebus quod maxime est utile id nescio quo pacto etiam decet maxime. Nam ad vocem obtinendam nihil est utilius quam crebra mutatio, nihil perniciosius quam effusa sine intermissione <span class="br"></span><span class="lineNumber">225</span><span class="br"></span>contentio. Quid, ad aures nostras et actionis suavitatem quid est vicissitudine et varietate et commutatione aptius? Itaque idem Gracchus (quod potes audire, Catule, ex Licinio cliente tuo, litterato homine, quem servum sibi ille habuit ad manum) cum eburneola solitus est habere fistula qui staret occulte post ipsum cum concionaretur peritum hominem qui inflaret celeriter eum sonum quo illum aut remissum excitaret aut a contentione revocaret.</p>
<p>Audivi mehercule, inquit Catulus, et saepe sum admiratus hominis cum diligentiam, tum etiam doctrinam et scientiam.</p>
<span class="br"></span><span class="lineNumber">226</span><span class="br"></span><p>Ego vero, inquit Crassus, ac doleo quidem illos viros in eam fraudem in republica esse delapsos; quanquam ea tela texitur, et ea incitatur in civitate ratio vivendi ac posteritati ostenditur, ut eorum civium quos nostri patres non tulerunt iam similes habere cupiamus.</p>
<p>Mitte, obsecro, inquit, Crasse, Iulius, sermonem istum et te ad Gracchi fistulam refer, cuius ego non dum plane rationem intellego.</p>
<span class="br"></span><span class="lineNumber">227</span><span class="br"></span><p>LXI. In omni voce, inquit Crassus, est quoddam medium, sed suum cuique voci: hinc gradatim 


</p></section><notes></notes></section>