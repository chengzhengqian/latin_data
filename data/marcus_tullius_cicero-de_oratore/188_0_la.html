<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Duo enim sunt genera facetiarum, quorum alterum <span class="br"></span><span class="lineNumber">240</span><span class="br"></span>re tractatur, alterum dicto. Re, si quando quid, tanquam aliqua fabella narratur; ut olim tu, Crasse, in Memmium, ‘comedisse eum lacertum Largi,’ cum esset cum eo Tarracinae de amicula rixatus: salsa, at tamen a te ipso ficta tota narratio. Addidisti clausulam, tota Tarracina tum omnibus in parietibus inscriptas fuisse litteras, LLL, MM; cum quaereres id quid esset, senem tibi quendam oppidanum dixisse ‘Lacerat Lacertum Largi Mordax Memmius.’ <span class="br"></span><span class="lineNumber">241</span><span class="br"></span>Perspicitis, hoc genus quam sit facetum, quam elegans, quam oratorium, sive habeas vere, quod narrare possis, quod tamen est mendaciunculis aspergendum, sive fingas. Est autem haec huius generis virtus, ut ita facta demonstres, ut mores eius, de quo narres, ut sermo, ut vultus omnes exprimantur, ut eis <span class="br"></span><span class="lineNumber">242</span><span class="br"></span>qui audiunt, tum geri illa fierique videantur. In re est item ridiculum, quod ex quadam depravata imitatione sumi solet; ut idem Crassus: ‘Per tuam nobilitatem, per vestram familiam.’ Quid aliud fuit, in quo contio rideret, nisi illa vultus et vocis imitatio? ‘Per tuas statuas’ vero cum dixit, et extento bracchio paululum etiam de gestu addidit, vehementius risimus. Ex hoc genere est illa Rosciana imitatio senis: ‘Tibi ego, Antipho, has sero,’ inquit. Senium
<span class="br"></span><span class="lineNumber"></span><span class="br"></span>
</p></section><notes></notes></section>