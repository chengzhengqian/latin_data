<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cognorit, de ea multo dicat ornatius, quam ille ipse, <span class="br"></span><span class="lineNumber">68</span><span class="br"></span>unde cognorit. Sed si me audierit, quoniam philosophia in tres partes est tributa, in naturae obscuritatem, in disserendi subtilitatem, in vitam atque mores; duo illa relinquamus, idque largiamur inertiae nostrae: tertium vero, quod semper oratoris fuit, nisi tenebimus, nihil oratori, in quo magnus esse <span class="br"></span><span class="lineNumber">69</span><span class="br"></span>possit, relinquemus. Quare hic locus de vita et moribus totus est oratori perdiscendus: cetera si non didicerit, tamen poterit, si quando opus erit, ornare dicendo, si modo erunt ad eum delata, et tradita.</p>
<p>XVI. Etenim si constat inter doctos, hominem ignarum astrologiae, Aratum ornatissimis atque optimis versibus, de coelo stellisque dixisse; si de rebus rusticis hominem ab agro remotissimum, Nicandrum Colophonium, poetica quadam facultate, non rustica, scripsisse praeclare: quid est, cur non orator de rebus eis eloquentissime dicat, quas ad certam <span class="br"></span><span class="lineNumber">70</span><span class="br"></span>causam tempusque cognorit? Est enim finitimus oratori poeta, numeris astrictior paulo, verborum autem licentia liberior, multis vero ornandi generibus socius, ac paene par; in hoc quidem certe prope idem, nullis ut terminis circumscribat aut definiat
</p></section><notes></notes></section>