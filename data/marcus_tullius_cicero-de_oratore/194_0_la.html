<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

genere maxime excellet, sed risus movent alia maiores. Ambiguum per se ipsum probatur id quidem, ut ante dixi, vel maxime; ingeniosi enim videtur vim verbi in aliud atque ceteri accipiant, posse ducere; sed admirationem magis quam risum movet, nisi si quando incidit in aliud genus ridiculi.</p>
<span class="br"></span><span class="lineNumber">255</span><span class="br"></span><p>LXIII. Quae genera percurram equidem. Sed scitis esse notissimum ridiculi genus, cum aliud exspectamus, aliud dicitur. Hic nobismet ipsis noster error risum movet. Quod si admixtum est etiam ambiguum, fit salsius: ut apud Novium videtur esse misericors ille, qui iudicatum duci videns, percontatur ita: ‘quanti addictus?’ ‘Mille nummum.’ Si addidisset tantummodo: ‘Ducas licet’; esset illud genus ridiculi praeter exspectationem, sed quia addidit: ‘Nihil addo, ducas licet,’ addito ambiguo, altero genere ridiculi, fuit, ut mihi quidem videtur, salsissimus. Hoc tum est venustissimum, cum in altercatione arripitur ab adversario verbum, et ex eo, ut a Catulo in Philippum, in eum ipsum aliquid, qui <span class="br"></span><span class="lineNumber">256</span><span class="br"></span>lacessivit, infligitur. Sed cum plura sint ambigui genera, de quibus est doctrina quaedam subtilior, attendere et aucupari verba oportebit: in quo, ut ea
<span class="br"></span><span class="lineNumber"></span><span class="br"></span>
</p></section><notes></notes></section>