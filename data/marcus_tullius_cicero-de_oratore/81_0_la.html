<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">227</span><span class="br"></span><p>LIII. Itaque haec cum a te divinitus ego dicta arbitrarer, P. Rutilius Rufus, homo doctus, et philosophiae deditus, non modo parum commode, sed etiam turpiter et flagitiose dicta esse dicebat. Idemque Servium Galbam, quem hominem probe commeminisse se aiebat, pergraviter reprehendere solebat, quod is, L. Scribonio quaestionem in eum ferente, populi misericordiam concitasset, cum M. Cato, Galbae gravis atque acer inimicus, aspere apud populum Romanum et vehementer esset locutus, quam orationem in Originibus suis exposuit ipse.</p>
<span class="br"></span><span class="lineNumber">228</span><span class="br"></span><p>Reprehendebat igitur Galbam Rutilius, quod is C. Sulpicii Galli, propinqui sui, Quintum pupillum filium ipse paene in humeros suos extulisset, qui patris clarissimi recordatione et memoria fletum populo moveret, et duos filios suos parvos tutelae populi commendasset, ac se, tanquam in procinctu testamentum faceret, sine libra atque tabulis, populum Romanum tutorem instituere dixisset illorum orbitati. Itaque cum et invidia et odio populi tum Galba premeretur, his quoque eum tragoediis liberatum ferebat; quod item apud Catonem scriptum esse video, ‘nisi pueris et lacrimis usus esset, poenas eum daturum fuisse.’ Haec Rutilius valde vituperabat, et huic humilitati, dicebat vel exsilium fuisse, <span class="br"></span><span class="lineNumber">229</span><span class="br"></span>vel mortem anteponendam. Neque vero hoc solum
</p></section><notes></notes></section>