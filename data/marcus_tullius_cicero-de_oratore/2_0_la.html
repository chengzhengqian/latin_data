<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Nam qui locus quietis et tranquillitatis plenissimus fore videbatur, in eo maximae moles molestiarum, et turbulentissimae tempestates exstiterunt. Neque vero nobis cupientibus atque exoptantibus fructus otii datus est ad eas artes, quibus a pueris dediti fuimus, celebrandas, inter nosque <span class="br"></span><span class="lineNumber">3</span><span class="br"></span>recolendas. Nam prima aetate incidimus in ipsam perturbationem disciplinae veteris; et consulatu devenimus in medium rerum omnium certamen atque discrimen; et hoc tempus omne post consulatum obiecimus eis fluctibus, qui, per nos a communi peste depulsi, in nosmet ipsos redundarunt. Sed tamen in his vel asperitatibus rerum, vel angustiis temporis, obsequar studiis nostris; et, quantum mihi vel fraus inimicorum, vel causae amicorum, vel respublica tribuet otii, ad scribendum potissimum <span class="br"></span><span class="lineNumber">4</span><span class="br"></span>conferam. Tibi vero, frater, neque hortanti deero, neque roganti, nam neque auctoritate quisquam apud me plus valere te potest, neque voluntate.</p>
<p>II. Ac mihi repetenda est veteris cuiusdam memoriae non sane satis explicata recordatio, sed, ut arbitror, apta ad id, quod requiris, ut cognoscas quae viri omnium eloquentissimi clarissimique senserint <span class="br"></span><span class="lineNumber">5</span><span class="br"></span>de omni ratione dicendi. Vis enim, ut mihi saepe dixisti, quoniam quae pueris aut adolescentulis nobis ex commentariolis nostris inchoata ac rudia exciderunt, vix hac aetate digna, et hoc usu, quem
<span class="br"></span><span class="lineNumber"></span><span class="br"></span>
</p></section><notes></notes></section>