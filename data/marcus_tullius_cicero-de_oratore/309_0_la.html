<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

idque princeps Isocrates instituisse fertur ut inconditam antiquorum dicendi consuetudinem delectationis atque aurium causa, quemadmodum scribit discipulus eius Naucrates, numeris astringeret. <span class="br"></span><span class="lineNumber">174</span><span class="br"></span>Namque haec duo musici, qui erant quondam eidem poetae, machinati ad voluptatem sunt, versum atque cantum, ut et verborum numero et vocum modo delectatione vincerent aurium satietatem. Haec igitur duo, vocis dico moderationem et verborum conclusionem, quoad orationis severitas pati possit, a poetica ad eloquentiam traducenda duxerunt.</p>
<span class="br"></span><span class="lineNumber">175</span><span class="br"></span><p>In quo illud est maximum,<a class="footnoteLink" href="#note_LCL349_138_1" id="target_note_LCL349_138_1"><sup>1</sup></a> quod versus in oratione si efficitur coniunctione verborum, vitium est, et tamen eam coniunctionem, sicuti versum, numerosc cadere et quadrare et perfici volumus: neque est ex multis res una quae magis oratorem ab imperito dicendi ignaroque distinguat quam quod ille rudis incondite fundit quantum potest et id quod dicit spiritu, non arte, determinat, orator autem sic illigat sententiam verbis ut eam numero quodam complectatur <span class="br"></span><span class="lineNumber">176</span><span class="br"></span>et astricto et soluto. Nam cum vinxit modis et forma, relaxat et liberat immutatione ordinis, ut verba neque alligata sint quasi certa aliqua lege versus neque ita soluta ut vagentur.</p>
</section><notes><section class="footnotes"><ul><li class="note" id="note_LCL349_138_1"><a class="footnoteCrossrefLink" href="#target_note_LCL349_138_1" title="Click to highlight in text"><sup class="lineRef">1</sup><span class="italic">v.l.</span> vel maximum.</a></li><script type="text/javascript">document.getElementById('note_LCL349_138_1').style.display = "none";</script></ul></section></notes></section>