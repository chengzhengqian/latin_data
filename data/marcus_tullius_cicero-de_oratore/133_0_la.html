<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">91</span><span class="br"></span>Nihil est facilius quam amictum imitari alicuius, aut statum, aut motum. Si vero etiam vitiosi aliquid est, id sumere et in eo ambitiosum esse non magnum est, ut ille, qui nunc etiam, amissa voce, furit in republica, Fufius, nervos in dicendo C. Fimbriae, quos tamen habuit ille, non assequitur, oris pravitatem et verborum latitudinem imitatur. Sed tamen ille nec deligere scivit, cuius potissimum similis esset, et in eo ipso, quem delegerat, imitari etiam vitia voluit. <span class="br"></span><span class="lineNumber">92</span><span class="br"></span>Qui autem ita faciet, ut oportet, primum vigilet necesse est in deligendo; deinde, quem probarit, in eo, quae maxime excellent, ea diligentissime persequatur.</p>
<p>Quid enim causae censetis esse, cur aetates extulerint singulae singula prope genera dicendi? Quod non tam facile in nostris oratoribus possumus iudicare, quia scripta, ex quibus iudicium fieri posset, non multa sane reliquerunt, quam in Graecis; ex quorum scriptis, cuiusque aetatis quae dicendi ratio voluntasque <span class="br"></span><span class="lineNumber">93</span><span class="br"></span>fuerit, intellegi potest. Antiquissimi fere sunt, quorum quidem scripta constent, Pericles atque Alcibiades, et eadem aetate Thucydides, subtiles, acuti, breves, sententiis magis quam verbis abundantes. Consecuti sunt hos Critias, Theramenes, Lysias: multa Lysiae scripta sunt; nonnulla Critiae; de Theramene audivimus. Non potuisset accidere ut unum esset omnium genus, nisi aliquem sibi proponerent ad imitandum<a class="footnoteLink" href="#note_LCL348_266_1" id="target_note_LCL348_266_1"><sup>1</sup></a>: omnes etiam tum retinebant illum Periclis sucum; sed erant paulo 


</p></section><notes><section class="footnotes"><ul><li class="note" id="note_LCL348_266_1"><a class="footnoteCrossrefLink" href="#target_note_LCL348_266_1" title="Click to highlight in text"><sup class="lineRef">1</sup>non . . . imitandum <span class="italic">hic Warmington: ante</span> Consecuti.</a></li><script type="text/javascript">document.getElementById('note_LCL348_266_1').style.display = "none";</script></ul></section></notes></section>