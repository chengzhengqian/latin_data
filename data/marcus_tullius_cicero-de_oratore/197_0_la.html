<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

bonum,’ inquit, ‘egregiumque civem esse arbitror.’ Ridicule etiam illud L. Nasica censori Catoni, cum ille: ‘Ex tui animi sententia tu uxorem habes?’ ‘Non hercule,’ inquit, ‘ex mei animi sententia.’ Haec aut frigida sunt, aut tum salsa, cum aliud est exspectatum. Natura enim nos, ut ante dixi, noster delectat error: ex quo, cum quasi decepti sumus exspectatione, ridemus.</p>
<span class="br"></span><span class="lineNumber">261</span><span class="br"></span><p>LXV. In verbis etiam illa sunt, quae aut ex immutata oratione ducuntur, aut ex unius verbi translatione, aut ex inversione verborum. Ex immutatione, ut olim, Rusca cum legem ferret annalem, dissuasor M. Servilius: ‘Dic mihi,’ inquit, ‘M. Pinari, num, si contra te dixero, mihi male dicturus es, ut <span class="br"></span><span class="lineNumber">262</span><span class="br"></span>ceteris fecisti?’ ‘Ut sementem feceris, ita metes,’ inquit. Ex translatione autem, ut, cum Scipio ille maior Corinthiis statuam pollicentibus eo loco, ubi aliorum essent imperatorum, ‘turmales’ dixit ‘displicere.’ Invertuntur autem verba, ut, Crassus apud M. Perpernam iudicem pro Aculeone cum diceret, aderat contra Aculeonem Gratidiano L. Aelius Lamia, deformis, ut nostis; qui cum interpellaret
<span class="br"></span><span class="lineNumber"></span><span class="br"></span>
</p></section><notes></notes></section>