<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">

relictum esse dicunt—sine inflammatione animorum exsistere posse, et sine quodam afflatu quasi furoris.</p>
<p>XLVII. Qua re nolite existimare me ipsum, qui non heroum veteres casus fictosque luctus vellem imitari atque adumbrare dicendo, neque actor essem alienae personae, sed auctor meae, cum mihi M’. Aquilius in civitate retinendus esset, quae in illa causa peroranda <span class="br"></span><span class="lineNumber">195</span><span class="br"></span>fecerim, sine magno dolore fecisse. Quem enim ego consulem fuisse, imperatorem, ornatum a Senatu, ovantem in Capitolium ascendisse meminissem, hunc cum afflictum, debilitatum, maerentem, in summum discrimen adductum viderem, non prius sum conatus misericordiam aliis commovere, quam misericordia sum ipse captus. Sensi equidem tum magnopere moveri iudices, cum excitavi maestum ac sordidatum senem et cum ista feci, quae tu, Crasse, laudas, non arte, de qua quid loquar nescio, sed motu magno animi ac dolore, ut discinderem <span class="br"></span><span class="lineNumber">196</span><span class="br"></span>tunicam, ut cicatrices ostenderem. Cum C. Marius maerorem orationis meae praesens ac sedens multum lacrimis suis adiuvaret, cumque ego illum crebro appellans collegam ei suum commendarem atque ipsum advocatum ad communem imperatorum fortunam defendendam invocarem, non fuit haec sine meis lacrimis, non sine dolore magno miseratio, omniumque deorum et hominum et civium et sociorum imploratio; quibus omnibus verbis, quae a
<span class="br"></span><span class="lineNumber"></span><span class="br"></span>
</p></section><notes></notes></section>