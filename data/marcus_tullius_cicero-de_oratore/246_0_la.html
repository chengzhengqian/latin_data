<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sed etiam propter admixtam civium caedem bonorum victoria maerori fuisset.</p>
<span class="br"></span><span class="lineNumber">13</span><span class="br"></span><p>IV. Mihi quidem, Quinte frater, et eorum casus de quibus ante dixi et ea quae nosmet ipsi ob amorem in rempublicam incredibilem et singularem pertulimus ac sensimus cogitanti sententia saepe tua vera ac sapiens videri solet, qui propter tot, tantos, tamque praecipites casus clarissimorum hominum atque optimorum virorum me semper ab omni contentione ac <span class="br"></span><span class="lineNumber">14</span><span class="br"></span>dimicatione revocasti. Sed quoniam haec iam neque in integro nobis esse possunt et summi labores nostri magna compensati gloria mitigantur, pergamus ad ea solatia quae non modo sedatis molestiis iucunda sed etiam haerentibus salutaria nobis esse possunt, sermonemque L. Crassi reliquum ac paene postremum memoriae prodamus, atque ei etsi nequaquam parem illius ingenio at pro nostro tamen studio <span class="br"></span><span class="lineNumber">15</span><span class="br"></span>meritam gratiam debitamque referamus. Neque enim quisquam nostrum, cum libros Platonis mirabiliter scriptos legit in quibus omnibus fere Socrates exprimitur, non, quanquam illa scripta sunt divinitus, tamen maius quiddam de illo de quo scripta sunt suspicatur; quod item nos postulamus non a te quidem qui nobis omnia summa tribuis sed a ceteris qui haec in manus sument, ut maius quiddam de L. Crasso quam quantum a nobis exprimetur suspicentur. <span class="br"></span><span class="lineNumber">16</span><span class="br"></span>Nos enim, qui ipsi sermoni non interfuissemus
</p></section><notes></notes></section>