<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

unde sibi, si non ‘populi et reges,’ at omnes sui cives consilium expetant,</p>
<blockquote><p>
<span class="line">Suarum rerum incerti; quos ego mea ope ex</span><span class="linebreak"></span>
<span class="line">Incertis certos, compotesque consili</span><span class="linebreak"></span>
<span class="line">Dimitto, ut ne res temere tractent turbidas.</span><span class="linebreak"></span>
</p></blockquote>
<span class="br"></span><span class="lineNumber">200</span><span class="br"></span><p>Est enim sine dubio domus iurisconsulti totius oraculum civitatis. Testis est huiusce Q. Mucii ianua et vestibulum, quod in eius infirmissima valetudine, affectaque iam aetate, maxima quotidie frequentia civium, ac summorum hominum splendore celebratur.</p>
<span class="br"></span><span class="lineNumber">201</span><span class="br"></span><p>XLVI. Iam vero illa non longam orationem desiderant, quam ob rem existimem publica quoque iura, quae sunt propria civitatis atque imperii, tum monumenta rerum gestarum, et vetustatis exempla, oratori nota esse debere. Nam ut in rerum privatarum causis atque iudiciis depromenda saepe oratio est ex iure civili, et idcirco, ut ante diximus, oratori iuris civilis scientia necessaria est: sic in causis publicis iudiciorum, concionum, Senatus, omnis haec et antiquitatis memoria, et publici iuris auctoritas, et regendae reipublicae ratio ac scientia, tanquam aliqua materies, eis oratoribus, qui versantur in republica, subiecta esse debent.</p>
<span class="br"></span><span class="lineNumber">202</span><span class="br"></span><p>Non enim causidicum nescio quem, neque proclamatorem, aut rabulam, hoc sermone nostro conquirimus, sed eum virum, qui primum sit eius artis antistes, cuius cum ipsa natura magnam homini facultatem daret, tamen dedisse deus putabatur; ut et ipsum, quod erat hominis proprium, non partum
</p></section><notes></notes></section>