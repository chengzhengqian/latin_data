<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

illum ineptum et Graeculum putent; aut, etiamsi valde probent ingenium oratoris, sapientiam admirentur, <span class="br"></span><span class="lineNumber">222</span><span class="br"></span>se esse stultos moleste ferant: sed ita peragrat per animos hominum, ita sensus mentesque pertractat, ut non desideret philosophorum descriptiones, neque exquirat oratione, summum illud bonum in animone sit, an in corpore; virtute an voluptate definiatur; an haec inter se iungi copularique possint; an vero, ut quibusdam visum, nihil certum sciri, nihil plane cognosci et percipi possit. Quarum rerum fateor magnam multiplicemque esse disciplinam, et multas, copiosas variasque rationes; sed aliud quiddam, longe aliud, Crasse, quaerimus. <span class="br"></span><span class="lineNumber">223</span><span class="br"></span>Acuto homine nobis opus est, et natura usuque callido, qui sagaciter pervestiget, quid sui cives, eique homines, quibus aliquid dicendo persuadere velit, cogitent, sentiant, opinentur, exspectent.</p>
<p>LII. Teneat oportet venas cuiusque generis, aetatis, ordinis, et eorum, apud quos aliquid aget, aut erit <span class="br"></span><span class="lineNumber">224</span><span class="br"></span>acturus, mentes sensusque degustet; philosophorum autem libros reservet sibi ad huiuscemodi Tusculani requiem atque otium, ne, si quando ei dicendum erit de iustitia et fide, mutuetur a Platone; qui, cum haec exprimenda verbis arbitraretur, novam quamdam finxit in libris civitatem: usque eo illa, quae dicenda de iustitia putabat, a vitae consuetudine et <span class="br"></span><span class="lineNumber">225</span><span class="br"></span>a civitatum moribus abhorrebant. Quod si ea probarentur
</p></section><notes></notes></section>