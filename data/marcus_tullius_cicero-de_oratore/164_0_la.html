<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

significatio,<a class="footnoteLink" href="#note_LCL348_328_1" id="target_note_LCL348_328_1"><sup>1</sup></a> verborum comitas; si quid persequare acrius, ut invitus et coactus facere videare. Facilitatis, liberalitatis, mansuetudinis, pietatis, grati animi, non appetentis, non avidi, signa proferri perutile est; eaque omnia, quae proborum, demissorum, non acrium, non pertinacium, non litigiosorum, non acerborum sunt, valde benevolentiam conciliant abalienantque ab eis, in quibus haec non sunt; itaque eadem sunt in <span class="br"></span><span class="lineNumber">183</span><span class="br"></span>adversarios ex contrario conferenda. Sed genus hoc totum orationis in eis causis excellet, in quibus minus potest inflammari animus iudicis acri et vehementi quadam incitatione. Non enim semper fortis oratio quaeritur, sed saepe placida, summissa, lenis, quae maxime commendat reos. Reos autem appello non eos modo, qui arguuntur, sed omnes, quorum de re <span class="br"></span><span class="lineNumber">184</span><span class="br"></span>disceptatur; sic enim olim loquebantur. Horum igitur exprimere mores oratione, iustos, integros, religiosos, timidos, perferentes iniuriarum, mirum quiddam valet; et hoc vel in principiis vel in re narranda vel in peroranda tantam habet vim, si est suaviter et cum sensu tractatum, ut saepe plus quam causa valeat. Tantum autem efficitur sensu quodam ac ratione dicendi, ut quasi mores oratoris effingat oratio. Genere enim quodam sententiarum et genere verborum, adhibita etiam actione leni facilitatemque significante efficitur, ut probi, ut bene morati, ut boni viri esse videantur.</p>
</section><notes><section class="footnotes"><ul><li class="note" id="note_LCL348_328_1"><a class="footnoteCrossrefLink" href="#target_note_LCL348_328_1" title="Click to highlight in text"><sup class="lineRef">1</sup>pudor[is significatio] <span class="italic">Bakius</span>.</a></li><script type="text/javascript">document.getElementById('note_LCL348_328_1').style.display = "none";</script></ul></section></notes></section>