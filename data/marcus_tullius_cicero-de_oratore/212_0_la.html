<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Me vero libente, inquit Antonius, dixerit sive refellendi causa sive quaerendi.</p>
<span class="br"></span><span class="lineNumber">296</span><span class="br"></span><p>Tum Iulius: Ego mehercule, inquit, Antoni, semper is fui qui de te oratore sic praedicarem, unum te in dicendo mihi videri tectissimum, propriumque hoc esse laudis tuae, nihil a te unquam esse dictum quod obesset ei pro quo diceres; idque memoria teneo, cum mihi sermo cum hoc ipso Crasso multis audientibus esset institutus Crassusque plurimis verbis eloquentiam laudaret tuam, dixisse me cum ceteris tuis laudibus hanc esse vel maximam, quod non solum quod opus esset diceres sed etiam <span class="br"></span><span class="lineNumber">297</span><span class="br"></span>quod non opus esset non diceres: tum illum mihi respondere memini, cetera in te summe esse laudanda, illud vero improbi esse hominis et perfidiosi, dicere quod alienum esset et noceret ei pro quo quisque diceret; quare non sibi eum disertum qui id non faceret videri sed improbum, qui faceret. Nunc, si tibi videtur, Antoni, demonstres velim quare tu hoc ita magnum putes, nihil in causa mali facere, ut nihil tibi in oratore maius esse videatur.</p>
<span class="br"></span><span class="lineNumber">298</span><span class="br"></span><p>LXXIV. Dicam equidem, Caesar, inquit, quid intellegam, sed et tu, et vos omnes hoc, inquit, mementote, non me de perfecti oratoris divinitate quadam loqui sed de exercitationis et consuetudinis meae mediocritate. Crassi quidem responsum excellentis
</p></section><notes></notes></section>