<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">77</span><span class="br"></span><p>XIX. Erras, Catule, inquit Antonius: nam ego met in multos iam Phormiones incidi. Quis enim est istorum Graecorum, qui quemquam nostrum quidquam intellegere arbitretur? Ac mihi quidem non ita molesti sunt; facile omnes perpetior et perfero. Nam aut aliquid afferunt, quod mihi non displiceat, aut efficiunt, ut me non didicisse minus poeniteat. Dimitto autem eos non tam contumeliose quam philosophum illum Hannibal, et eo fortasse plus habeo etiam negotii; sed tamen est eorum doctrina, <span class="br"></span><span class="lineNumber">78</span><span class="br"></span>quantum ego iudicare possum, perridicula. Dividunt enim totam rem in duas partes, in causae controversiam, et in quaestionis. Causam appellant, rem positam in disceptatione reorum et controversia; quaestionem autem, rem positam in infinita dubitatione. De causa praecepta dant; de altera parte <span class="br"></span><span class="lineNumber">79</span><span class="br"></span>dicendi mirum silentium est. Denique quinque faciunt quasi membra eloquentiae, invenire quid dicas, inventa disponere, deinde ornare verbis, post memoriae mandare, tum ad extremum agere ac pronuntiare: rem sane non reconditam. Quis enim hoc non sua sponte viderit, neminem posse dicere, nisi et quid diceret, et quibus verbis, et quo ordine diceret, haberet, et ea meminisset? Atque haec ego non reprehendo, sed ante oculos posita esse dico, ut eas item quatuor, quinque, sexve partes, vel etiam septem, quoniam aliter ab aliis digeruntur, in quas est <span class="br"></span><span class="lineNumber">80</span><span class="br"></span>ab his omnis oratio distributa. Iubent enim exordiri ita, ut eum, qui audiat, benevolum nobis faciamus, et
</p></section><notes></notes></section>