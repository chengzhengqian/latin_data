<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

amplius afferret, quam quod causarum necessitas postularet; sed maius quiddam videbam, cum censebam, oratorem, praesertim in nostra republica, nullius ornamenti expertem esse oportere. Tu autem, quoniam exiguis quibusdam finibus totum oratoris munus circumdedisti, hoc facilius nobis expones ea, quae abs te de officiis praeceptisque oratoris quaesita sunt: sed, opinor, secundum hunc diem. Satis enim <span class="br"></span><span class="lineNumber">265</span><span class="br"></span>multa a nobis hodie dicta sunt. Nunc et Scaevola, quoniam in Tusculanum ire constituit, paulum requiescet, dum se calor frangat; et nos ipsi, quoniam id temporis est, valetudini demus operam.</p>
<p>Placuit sic omnibus. Tum Scaevola: Sane, inquit, vellem non constituissem, in Tusculanum me hodie venturum esse, Laelio; libenter audirem Antonium. Et, cum exsurgeret, simul arridens: Neque enim, inquit, tam mihi molestus fuit, quod ius nostrum civile pervellit, quam iucundus, quod se id nescire confessus est.</p>
</section><notes></notes></section>