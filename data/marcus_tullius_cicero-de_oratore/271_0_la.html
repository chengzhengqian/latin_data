<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

omnisque naturae quae mores hominum, quae animos, quae vitam continet originem, vim mutationesque teneat, eadem mores, leges, iura describat, rempublicam regat, omniaque ad quamcumque rem pertineant <span class="br"></span><span class="lineNumber">77</span><span class="br"></span>ornate copioseque dicat. In quo genere nos quidem versamur tantum quantum possumus, quantum ingenio, quantum mediocri doctrina, quantum usu valemus; neque tamen istis qui in una philosophia quasi tabernaculum vitae suae collocarunt multum sane in disputatione concedimus.</p>
<span class="br"></span><span class="lineNumber">78</span><span class="br"></span><p>XXI. Quid enim meus familiaris C. Velleius afferre potest quam ob rem voluptas sit summum bonum, quod ego non copiosius possim vel tutari si velim vel refellere ex illis locis quos exposuit Antonius, hac dicendi exercitatione in qua Velleius est rudis, unusquisque nostrum versatus? Quid est quod aut Sext. Pompeius aut duo Balbi aut meus amicus qui cum Panaetio vixit M. Vigellius de virtute hominum<a class="footnoteLink" href="#note_LCL349_62_1" id="target_note_LCL349_62_1"><sup>1</sup></a> Stoici possint dicere, qua in disputatione ego his <span class="br"></span><span class="lineNumber">79</span><span class="br"></span>debeam aut vestrum quisquam concedere? Non est enim philosophia similis artium reliquarum: nam quid faciet in geometria qui non didicerit? quid in musicis? aut taceat oportebit aut ne sanus quidem iudicetur; haec vero quae sunt in philosophia ingeniis eruuntur ad id quod in quoque verisimile est eliciendum acutis atque acribus eaque exercitata oratione poliuntur. Hic noster vulgaris orator, si minus erit 


</p></section><notes><section class="footnotes"><ul><li class="note" id="note_LCL349_62_1"><a class="footnoteCrossrefLink" href="#target_note_LCL349_62_1" title="Click to highlight in text"><sup class="lineRef">1</sup><span class="italic">v.l.</span> homines: [hominum Stoici] <span class="italic">Kayser.</span></a></li><script type="text/javascript">document.getElementById('note_LCL349_62_1').style.display = "none";</script></ul></section></notes></section>