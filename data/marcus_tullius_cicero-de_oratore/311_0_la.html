<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">179</span><span class="br"></span>motu cursuque conficiant. Haec tantam habent vim ut paulum immutata cohaerere non possint, tantam pulchritudinem ut nulla species ne excogitari quidem possit ornatior. Referte nunc animum ad hominum vel etiam ceterorum animantium formam et figuram: nullam partem corporis sine aliqua necessitate affictam totamque formam quasi perfectam reperietis arte, non casu.</p>
<p>XLVI. Quid in arboribus? in quibus non truncus, non rami, non folia sunt denique nisi ad suam retinendam conservandamque naturam: nusquam tamen est ulla pars <span class="br"></span><span class="lineNumber">180</span><span class="br"></span>nisi venusta. Linquamus naturam, artesque videamus: quid tam in navigio necessarium quam latera, quam cavernae, quam prora, quam puppis, quam antennae, quam vela, quam mali? quae tamen hanc habent in specie venustatem ut non solum salutis sed etiam voluptatis causa inventa esse videantur. Columnae et templa et porticus sustinent, tamen habent non plus utilitatis quam dignitatis. Capitoli fastigium illud et ceterarum aedium non venustas sed necessitas ipsa fabricata est; nam cum esset habita ratio quemadmodum ex utraque tecti parte aqua delaberetur, utilitatem fastigii templi dignitas consecuta est, ut etiamsi in caelo capitolium statueretur ubi imber esse non posset, nullam sine fastigio dignitatem habiturum fuisse videatur.</p>
<span class="br"></span><span class="lineNumber">181</span><span class="br"></span><p>Hoc in omnibus item partibus orationis evenit, ut utilitatem ac prope necessitatem suavitas quaedam
<span class="br"></span><span class="lineNumber"></span><span class="br"></span>
</p></section><notes></notes></section>