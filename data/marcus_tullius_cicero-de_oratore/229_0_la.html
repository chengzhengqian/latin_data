<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

igitur alia esse in homine optanda, alia laudanda; genus, forma, vires, opes, divitiae, cetera quae fortuna<a class="footnoteLink" href="#note_LCL348_458_1" id="target_note_LCL348_458_1"><sup>1</sup></a> dat aut extrinsecus aut corpori, non habent in se veram laudem, quae deberi virtuti uni putatur; sed tamen quod ipsa virtus in earum rerum usu ac moderatione maxime cernitur, tractanda in laudationibus etiam haec sunt naturae et fortunae bona, in quibus est summa laus non extulisse se in potestate, non fuisse insolentem in pecunia, non se praetulisse aliis propter abundantiam fortunae, ut opes et copiae non superbiae videantur ac libidini sed bonitati ac moderationi facultatem et materiam <span class="br"></span><span class="lineNumber">343</span><span class="br"></span>dedisse. Virtus autem, quae est per se ipsa laudabilis et sine qua nihil laudari potest, tamen habet plures partes, quarum alia est alia ad laudationem aptior. Sunt enim aliae virtutes quae videntur in moribus hominum et quadam comitate ac beneficentia positae, aliae quae in ingeni aliqua facultate aut animi magnitudine ac robore; nam clementia, iustitia, benignitas, fides, fortitudo in periculis communibus <span class="br"></span><span class="lineNumber">344</span><span class="br"></span>iucunda est auditu in laudationibus, omnes enim hae virtutes non tam ipsis qui eas habent quam generi hominum fructuosae putantur: sapientia et magnitudo animi qua omnes res humanae tenues ac pro nihilo putantur et in excogitando vis quaedam ingeni et ipsa eloquentia admirationis habent non minus, iucunditatis minus; ipsos enim magis videntur quos laudamus quam illos apud quos laudamus 


</p></section><notes><section class="footnotes"><ul><li class="note" id="note_LCL348_458_1"><a class="footnoteCrossrefLink" href="#target_note_LCL348_458_1" title="Click to highlight in text"><sup class="lineRef">1</sup><span class="italic">Wilkins:</span> ceteraque quae <span class="italic">aut</span> cetera quaeque.</a></li><script type="text/javascript">document.getElementById('note_LCL348_458_1').style.display = "none";</script></ul></section></notes></section>