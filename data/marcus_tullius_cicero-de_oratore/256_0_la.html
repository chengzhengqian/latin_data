<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quanquam expolitur scientia litterarum, tamen augetur legendis oratoribus et poetis. Sunt enim illi veteres, qui ornare nondum poterant ea quae dicebant, omnes prope praeclare locuti: quorum sermone assuefacti qui erunt, ne cupientes quidem poterunt loqui nisi Latine. Neque tamen erit utendum verbis eis quibus iam consuetudo nostra non utitur, nisi quando ornandi causa, parce, quod ostendam; sed usitatis ita poterit uti lectissimis ut utatur is qui in veteribus erit scriptis studiose et multum volutatus.</p>
<span class="br"></span><span class="lineNumber">40</span><span class="br"></span><p>XI. Atque ut Latine loquamur non solum videndum est ut et verba efferamus ea quae nemo iure reprehendat, et ea sic et casibus et temporibus et genere et numero conservemus ut ne quid perturbatum ac discrepans aut praeposterum sit, sed etiam lingua et spiritus et vocis sonus est ipse moderandus. <span class="br"></span><span class="lineNumber">41</span><span class="br"></span>Nolo exprimi litteras putidius, nolo obscurari neglegentius; nolo verba exiliter exanimata exire, nolo inflata et quasi anhelata gravius. Nam de voce nondum ea dico quae sunt actionis, sed hoc quod mihi cum sermone quasi coniunctum videtur: sunt enim certa vitia quae nemo est quin effugere cupiatâ€”mollis vox aut muliebris aut quasi extra modum <span class="br"></span><span class="lineNumber">42</span><span class="br"></span>absona atque absurda. Est autem vitium quod nonnulli de industria consectantur: rustica vox et agrestis quosdam delectat, quo magis antiquitatem, si
</p></section><notes></notes></section>