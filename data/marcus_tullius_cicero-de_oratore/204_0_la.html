<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

domi non esse, Nasica sensit illam domini iussu dixisse et illum intus esse; paucis post diebus cum ad Nasicam venisset Ennius et eum a ianua quaereret, exclamat Nasica se domi non esse; tum Ennius: ‘Quid? ego non cognosco vocem,’ inquit, ‘tuam?’ Hic Nasica: ‘Homo es impudens. Ego cum te quaererem, ancillae tuae credidi te domi non esse; tu mihi non credis ipsi?’</p>
<span class="br"></span><span class="lineNumber">277</span><span class="br"></span><p>Est bellum illud quoque ex quo is qui dixit irridetur in eo ipso genere quo dixit: ut, cum Q. Opimius consularis, qui adolescentulus male audisset, festivo homini Egilio, qui videretur mollior nec esset, dixisset, ‘Quid tu, Egilia mea? quando ad me venis cum tua colu et lana?’—‘Non pol,’ inquit, ‘audeo, nam me ad famosas vetuit mater accedere.’</p>
<span class="br"></span><span class="lineNumber">278</span><span class="br"></span><p>LXIX. Salsa sunt etiam quae habent suspicionem ridiculi absconditam, quo in genere est Siculi illud, cui cum familiaris quidam quereretur quod diceret uxorem suam suspendisse se de ficu, ‘amabo te,’ inquit, ‘da mihi ex ista arbore quos seram surculos.’ In eodem genere est quod Catulus dixit cuidam oratori malo: qui cum in epilogo misericordiam se movisse putaret, postquam assedit, rogavit hunc videreturne misericordiam movisse; ‘ac magnam quidem,’
</p></section><notes></notes></section>