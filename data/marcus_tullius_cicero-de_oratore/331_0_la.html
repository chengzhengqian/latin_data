<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ascendere vocem<a class="footnoteLink" href="#note_LCL349_182_1" id="target_note_LCL349_182_1"><sup>1</sup></a> et suave est (nam a principio clamare agreste quiddam est) et idem illud ad firmandam est vocem salutare; deinde est quoddam contentionis extremum, quod tamen interius est quam acutissimus clamor, quo te fistula progredi non sinet et iam ab ipsa contentione revocabit; est item contra quoddam in remissione gravissimum quoque tanquam sonorum gradibus descenditur. Haec varietas et hic per omnes sonos vocis cursus et se tuebitur et actioni afferet suavitatem. Sed fistulatorem domi relinquetis, sensum huius consuetudinis vobiscum ad forum deferetis.</p>
<span class="br"></span><span class="lineNumber">228</span><span class="br"></span><p>Edidi quae potui, non ut volui sed ut me temporis angustiae coegerunt; scitum est enim causam conferre in tempus, cum afferre plura si cupias non queas. Tu vero, inquit Catulus, collegisti omnia, quantum ego possum iudicare, ita divinitus ut non a Graecis didicisse sed eos ipsos haec docere posse videare. Me quidem istius sermonis participem factum esse gaudeo; ac vellem ut meus gener, sodalis tuus Hortensius affuisset; quem quidem ego confido omnibus istis laudibus quas tu oratione complexus es excellentem fore.</p>
<span class="br"></span><span class="lineNumber">229</span><span class="br"></span><p>Et Crassus: Fore dicis? inquit, ego vero esse iam iudico et tum iudicavi cum me consule in senatu 


</p></section><notes><section class="footnotes"><ul><li class="note" id="note_LCL349_182_1"><a class="footnoteCrossrefLink" href="#target_note_LCL349_182_1" title="Click to highlight in text"><sup class="lineRef">1</sup><span class="italic">v.l.</span> vocem utile.</a></li><script type="text/javascript">document.getElementById('note_LCL349_182_1').style.display = "none";</script></ul></section></notes></section>