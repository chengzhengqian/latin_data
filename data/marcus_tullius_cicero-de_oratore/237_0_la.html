<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

et diligentiam admiror et simul gaudeo iudicium animi mei comprobari quod semper statui neminem sapientiae laudem et eloquentiae sine summo studio et labore et doctrina consequi posse. Sed tamen quidnam est quod dixisti fore ut tibi ignosceremus si cognossemus quae te causa in sermonem impulisset? Quae est enim alia causa nisi quod nobis et horum adolescentium studio, qui te attentissime audierunt, morem gerere voluisti?</p>
<span class="br"></span><span class="lineNumber">364</span><span class="br"></span><p>Tum ille: Adimere, inquit, omnem recusationem Crasso volui quem ego paulo ante sentiebam<a class="footnoteLink" href="#note_LCL348_474_1" id="target_note_LCL348_474_1"><sup>1</sup></a> vel pudentius vel invitius, nolo enim dicere de tam suavi homine fastidiosius, ad hoc genus sermonis accedere. Quid enim poterit dicere? Consularem se esse hominem et censorium? Eadem nostra causa est. An aetatem afferet? Quadriennio minor est. An se haec nescire? Quae ego sero, quae cursim arripui, quae subsicivis operis, ut aiunt, iste a puero, summo studio, summis doctoribus. Nihil dicam de ingenio, cui par nemo fuit; etenim me dicentem qui audiret, nemo unquam tam sui despiciens fuit quin speraret aut melius aut eodem modo se posse dicere: Crasso dicente nemo tam arrogans, qui similiter se unquam dicturum esse confideret. Quam ob rem ne frustra hi tales viri venerint, te aliquando, Crasse, audiamus.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL348_474_1"><a class="footnoteCrossrefLink" href="#target_note_LCL348_474_1" title="Click to highlight in text"><sup class="lineRef">1</sup><span class="italic">Kayser:</span> sciebam.</a></li><script type="text/javascript">document.getElementById('note_LCL348_474_1').style.display = "none";</script></ul></section></notes></section>