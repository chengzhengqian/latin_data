<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

aequitate contra ius dicere; atque illum, cum disserendo par esse non posset—quanquam fuit Crassus in numero disertorum, sed par Galbae nullo modo—, ad auctores confugisse, et id, quod ipse diceret, et in P. Mucii, fratris sui, libris, et in Sext. Aelii commentariis scriptum protulisse, ac tamen concessisse, Galbae disputationem sibi probabilem et prope veram videri.</p>
<span class="br"></span><span class="lineNumber">241</span><span class="br"></span><p>LVII. Attamen, quae causae sunt eiusmodi, ut de earum iure dubium esse non possit, omnino in iudicium vocari non solent. Num quis eo testamento, quod paterfamilias ante fecit, quam ei filius natus esset, hereditatem petit? Nemo; quia constat, agnascendo rumpi testamentum. Ergo in hoc genere iuris iudicia nulla sunt. Licet igitur impune oratori omnem hanc partem iuris incontroversi ignorare, <span class="br"></span><span class="lineNumber">242</span><span class="br"></span>quae pars sine dubio multo maxima est: in eo autem iure, quod ambigitur inter peritissimos, non est difficile oratori, eius partis, quamcumque defendat, auctorem aliquem invenire; a quo cum amentatas hastas acceperit, ipse eas oratoris lacertis viribusque torquebit. Nisi vero—bona venia huius optimi viri dixerim, Scaevolae—tu libellis aut praeceptis soceri tui, causam M’. Curii defendisti. Nonne arripuisti patrocinium aequitatis et defensionem testamentorum, ac voluntatis mortuorum?</p>
<span class="br"></span><span class="lineNumber">243</span><span class="br"></span><p>Ac mea quidem sententia—frequens enim te audivi, atque adfui—multo maiorem partem sententiarum sale
<span class="br"></span><span class="lineNumber"></span><span class="br"></span>
</p></section><notes></notes></section>