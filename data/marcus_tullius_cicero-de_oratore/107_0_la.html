<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">23</span><span class="br"></span>descendere. Sic enim se res habet: ut, quemadmodum volucres videmus, procreationis atque utilitatis suae causa, fingere et construere nidos, easdem autem, cum aliquid effecerint, levandi laboris sui causa, passim ac libere, solutas opere, volitare; sic nostri animi, forensibus negotiis atque urbano opere defessi, gestiant ac volitare cupiant, vacui cura ac <span class="br"></span><span class="lineNumber">24</span><span class="br"></span>labore. Itaque illud, quod ego in causa Curiana Scaevolae dixi, non dixi secus ac sentiebam, ‘Nam si,’ inquam, ‘Scaevola, nullum erit testamentum recte factum, nisi quod tu scripseris, omnes ad te cives cum tabulis veniemus, omnium testamenta tu scribes unus: quid igitur?’ inquam: ‘quando ages negotium publicum? quando amicorum? quando tuum? quando denique nihil ages?’ Tum illud addidi: ‘Mihi enim liber esse non videtur, qui non aliquando nihil agit.’ In qua permaneo, Catule, sententia; meque, cum huc veni, hoc ipsum nihil agere et plane cessare delectat.</p>
<span class="br"></span><span class="lineNumber">25</span><span class="br"></span><p>Nam quod addidisti tertium, vos eos esse, qui vitam insuavem sine his studiis putaretis, id me non modo non hortatur ad disputandum, sed etiam deterret. Nam ut C. Lucilius, homo doctus et perurbanus, dicere solebat ea quae scriberet neque ab indoctissimis se, neque a doctissimis legi velle; quod alteri nihil intellegerent, alteri plus fortasse, quam ipse;
</p></section><notes></notes></section>