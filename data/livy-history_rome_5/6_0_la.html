<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 351</span>exercitu disceptante aequam arbitror videri posse.
In qua si mihi ipsi nihil quod dicerem in mentem venire posset, adversariorum certe orationibus contentus
<span class="innerMarginNote right">3</span>essem. Negabant nuper danda esse aera militibus, quia nunquam data essent. Quonam modo igitur nunc indignari possunt, quibus aliquid novi adiectum commodi sit, eis laborem etiam novum
<span class="innerMarginNote right">4</span>pro portione iniungi? Nusquam nec opera sine emolumento nec emolumentum ferme sine impensa opera est. Labor voluptasque, dissimillima natura, societate quadam inter se naturali sunt iuncta.
<span class="innerMarginNote right">5</span>Moleste antea ferebat miles se suo sumptu operam rei publicae praebere; gaudebat idem partem anni se agrum suum colere, quaerere unde domi militiaeque
<span class="innerMarginNote right">6</span>se ac suos tueri posset: gaudet nunc fructui sibi rem publicam esse et laetus stipendium accipit; aequo igitur animo patiatur se ab domo ac re familiari,
cui gravis impensa non est, paulo diutius abesse.
<span class="innerMarginNote right">7</span>An si ad calculos eum res publica vocet, non merito dicat: ‘annua aera habes, annuam operam ede; an tu aequum censes militia semestri solidum te stipendium
<span class="innerMarginNote right">8</span>accipere?’ Invitus in hac parte orationis, Quirites, moror; sic enim agere debent qui mercennario
milite utuntur; nos tamquam cum civibus agere volumus agique tamquam cum patria nobiscum
<span class="innerMarginNote right">9</span>aequum censemus. Aut non suscipi bellum oportuit aut geri pro dignitate populi Romani et perfici quam
<span class="innerMarginNote right">10</span>primum oportet. Perficietur autem si urgemus obsessos,
si non ante abscedimus quam spei nostrae
</p></section><notes></notes></section>