<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 358</span>solitus. Dein cum quidam seu spiritu divino tactus seu iuvenali ioco, “Visne Romam ire, Iuno?” dixisset,
<span class="innerMarginNote right">6</span>adnuisse ceteri deam conclamaverunt. Inde fabulae adiectum est vocem quoque dicentis velle auditam; motam certe sede sua parvi molimenti adminiculis sequentis modo accepimus levem ac facilem tralatu fuisse, integramque in Aventinum,
<span class="innerMarginNote right">7</span>aeternam sedem suam quo vota Romani dictatoris vocaverant, perlatam, ubi templum ei postea idem qui voverat Camillus dedicavit.</p>
<p><span class="innerMarginNote right">8</span>Hic Veiorum occasus fuit, urbis opulentissimae Etrusci nominis, magnitudinem suam vel ultima clade indicantis, quod decem aestates hiemesque continuas circumsessa cum plus aliquanto cladium intulisset quam accepisset, postremo iam fato quoque urgente, operibus tamen, non vi expugnata est.</p>
<p>XXIII. Romam ut nuntiatum est Veios captos, quamquam et prodigia procurata fuerant et vatum responsa et Pythicae sortes notae, et quantum humanis adiuvari consiliis potuerat res ducem M, Furium maximum imperatorum omnium legerant,
<span class="innerMarginNote right">2</span>tamen, quia tot annis varie ibi bellatum erat multaeque
clades acceptae, velut ex insperato immensum
<span class="innerMarginNote right">3</span>gaudium fuit, et priusquam senatus decerneret plena omnia templa Romanarum matrum grates dis agentium
</p></section><notes></notes></section>