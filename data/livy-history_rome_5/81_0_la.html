<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 364</span>cumulos hominum urebant; bustorumque inde Gallicorum
<span class="innerMarginNote right">4</span>nomine insignem locum fecere. Indutiae deinde cum Romanis factae et conloquia permissu imperatorum habita; in quibus cum identidem Galli famem obicerent eaque necessitate ad deditionem vocarent, dicitur avertendae eius opinionis causa multis locis panis de Capitolio iactatus esse in
<span class="innerMarginNote right">5</span>hostium stationes. Sed iam neque dissimulari neque ferri ultra fames poterat. Itaque dum dictator dilectum
per se Ardeae habet, magistrum equitum L. Valerium a Veiis adducere exercitum iubet, parat instruitque quibus haud impar adoriatur hostes,
<span class="innerMarginNote right">6</span>interim Capitolinus exercitus stationibus vigiliisque<a class="footnoteLink" href="#note_LCL172_162_1" id="target_note_LCL172_162_1"><sup>1</sup></a> fessus superatis tamen humanis omnibus malis cum famem unam natura vinci non sineret, diem de die prospectans ecquod auxilium ab dictatore appareret,
<span class="innerMarginNote right">7</span>postremo spe quoque iam non solum cibo deficiente et cum stationes procederent prope obruentibus infirmum corpus armis, vel dedi vel redimi se quacumque pactione possent iussit, iactantibus non obscure Gallis haud magna mercede se adduci
<span class="innerMarginNote right">8</span>posse ut obsidionem relinquant. Tum senatus habitus tribunisque militum negotium datum ut paciscerentur. Inde inter Q. Sulpicium<a class="footnoteLink" href="#note_LCL172_162_2" id="target_note_LCL172_162_2"><sup>2</sup></a> tribunum
militum et Brennum regulum Gallorum




</p></section><notes><section class="footnotes"><ul><li class="note" id="note_LCL172_162_1"><a class="footnoteCrossrefLink" href="#target_note_LCL172_162_1" title="Click to highlight in text"><sup class="lineRef">1</sup>vigiliisque <span class="italic">D<sup>4</sup></span>ϛ: et uigiliis <span class="italic">O</span>: uigiliis Ω.</a></li><script type="text/javascript">document.getElementById('note_LCL172_162_1').style.display = "none";</script><li class="note" id="note_LCL172_162_2"><a class="footnoteCrossrefLink" href="#target_note_LCL172_162_2" title="Click to highlight in text"><sup class="lineRef">2</sup>Q. Sulpicium <span class="italic">Sigonius</span> (<span class="italic">cf. chap.</span> xlvii. § 9): p. sulpicium (-tum <span class="italic">L</span>) Ω.</a></li><script type="text/javascript">document.getElementById('note_LCL172_162_2').style.display = "none";</script></ul></section></notes></section>