<section class="div1 language" lang="la"><section class="div2">
<p> <span class="marginNote left"><span class="sc">a.u.c.</span> 364</span>XXXIX. Gallos quoque velut obstupefactos miraculum
victoriae tam repentinae tenuit, et ipsi pavore defixi primum steterunt, velut ignari quid accidisset; deinde insidias vereri; postremo caesorum spolia legere armorumque cumulos, ut mos eis est, coacervare;
<span class="innerMarginNote right">2</span>tum demum postquam nihil usquam hostile cernebatur viam ingressi, haud multo ante solis occasum ad urbem Romam perveniunt. Ubi cum praegressi equites non portas clausas, non stationem pro portis excubare, non armatos esse in muris rettulissent,
aliud priori simile miraculum eos sustinuit;
<span class="innerMarginNote right">3</span>noctemque veriti et ignotae situm urbis inter Romam atque Anienem consedere exploratoribus missis circa moenia aliasque portas quaenam hostibus in perdita
<span class="innerMarginNote right">4</span>re consilia essent. Romani cum pars maior ex acie Veios petisset quam Romam, nemo superesse quemquam
praeter eos qui Romam refugerant crederet,<a class="footnoteLink" href="#note_LCL172_132_1" id="target_note_LCL172_132_1"><sup>1</sup></a> complorati omnes pariter vivi mortuique totam prope
<span class="innerMarginNote right">5</span>urbem lamentis impleverunt. Privatos deinde luctus stupefecit publicus pavor, postquam hostes adesse nuntiatum est; mox ululatus cantusque dissonos vagantibus circa moenia turmatim barbaris audiebant.
<span class="innerMarginNote right">6</span>Omne inde tempus suspensos ita tenuit animos usque ad lucem alteram ut identidem iam in urbem futurus videretur impetus: primo adventu, quia

</p></section><notes><section class="footnotes"><ul><li class="note" id="note_LCL172_132_1"><a class="footnoteCrossrefLink" href="#target_note_LCL172_132_1" title="Click to highlight in text"><sup class="lineRef">1</sup>crederet <span class="italic">F<sup>2</sup>A<sup>1</sup></span>ϛ: crederent Ω.</a></li><script type="text/javascript">document.getElementById('note_LCL172_132_1').style.display = "none";</script></ul></section></notes></section>