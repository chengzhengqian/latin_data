<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 364</span>rem dubiam decrevit vox opportune emissa, quod cum senatus post paulo de his rebus in curia Hostilia
haberetur cohortesque ex praesidiis revertentes forte
agmine forum transirent, centurio in comitio exclamavit:
“Signifer, statue signum; hic manebimus
<span class="innerMarginNote right">2</span>optime.” Qua voce audita et senatus accipere se
omen ex curia egressus conclamavit et plebs circumfusa
adprobavit. Antiquata deinde lege promisce
<span class="innerMarginNote right">3</span>urbs aedificari coepta. Tegula publice praebita est;
saxi materiaeque caedendae, unde quisque vellet ius
factum praedibus acceptis eo anno aedificia perfecturos.
<span class="innerMarginNote right">4</span>Festinatio curam exemit vicos dirigendi, dum
omisso sui alienique discrimine in vacuo aedificant.
<span class="innerMarginNote right">5</span>Ea est causa ut veteres cloacae, primo per publicum
ductae, nunc privata passim subeant tecta, formaque
urbis sit occupatae magis quam divisae similis.</p>
</section><notes></notes></section>