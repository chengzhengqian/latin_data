<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 356</span>L. Furium Medullinum tertium Q. Servilium Fidenatem
<span class="innerMarginNote right">6</span>iterum Q. Sulpicium Camerinum iterum. His tribunis ad Veios nihil admodum memorabile actum
<span class="innerMarginNote right">7</span>est; tota vis in populationibus fuit. Duo summi imperatores, Potitus a Faleriis, Camillus a Capena praedas ingentes egere nulla incolumi relicta re cui ferro aut igni noceri posset.</p>
<p>XV. Prodigia interim multa nuntiari, quorum pleraque, et quia singuli auctores erant, parum credita spretaque, et quia hostibus Etruscis, per
<span class="innerMarginNote right">2</span>quos ea procurarent, haruspices non erant: in unum omnium curae versae sunt, quod lacus in Albano nemore sine ullis caelestibus aquis causave qua alia quae rem miraculo eximeret, in altitudinem insolitam
<span class="innerMarginNote right">3</span>crevit. Quidnam eo di portenderent prodigio missi
<span class="innerMarginNote right">4</span>sciscitatum oratores ad Delphicum oraculum. Sed propior interpres fatis oblatus senior quidam Veiens, qui inter cavillantes in stationibus ac custodiis milites Romanos Etruscosque vaticinantis in modum cecinit priusquam ex lacu Albano aqua emissa foret nunquam
<span class="innerMarginNote right">5</span>potiturum Veiis Romanum. Quod primo velut temere iactum sperni, agitari deinde sermonibus coeptum est, donec unus ex statione Romana percontatus
proximum oppidanorum iam per longinquitatem
belli commercio sermonum facto, quisnam is esset qui per ambages de lacu Albano iaceret,
<span class="innerMarginNote right">6</span>postquam audivit haruspicem esse, vir haud intacti
</p></section><notes></notes></section>