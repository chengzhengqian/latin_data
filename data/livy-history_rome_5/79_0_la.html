<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 364</span>sublustri cum primo inermem qui temptaret viam
praemisissent, tradentes inde arma ubi quid iniqui esset, alterni innixi sublevantesque in vicem et
<span class="innerMarginNote right">3</span>trahentes alii alios, prout postularet locus, tanto silentio in summum evasere ut non custodes solum fallerent, sed ne canes quidem, sollicitum animal ad
<span class="innerMarginNote right">4</span>nocturnos strepitus, excitarent. Anseres non fefellere
quibus sacris Iunonis in summa inopia cibi tamen abstinebatur. Quae res saluti fuit; namque clangore eorum alarumque crepitu excitus M. Manlius qui triennio ante consul fuerat, vir bello egregius, armis arreptis simul ad arma ceteros ciens vadit, et dum ceteri trepidant, Gallum qui iam in summo
<span class="innerMarginNote right">5</span>constiterat umbone ictum deturbat. Cuius casus prolapsi cum proximos sterneret, trepidantes alios armisque omissis saxa quibus adhaerebant manibus amplexos trucidat.<a class="footnoteLink" href="#note_LCL172_158_1" id="target_note_LCL172_158_1"><sup>1</sup></a> Iamque et alii congregati telis missilibusque saxis proturbare hostes, ruinaque tota
<span class="innerMarginNote right">6</span>prolapsa acies in praeceps deferri. Sedato deinde tumultu reliquum noctis, quantum in turbatis mentibus
poterat, cum praeteritum quoque periculum
<span class="innerMarginNote right">7</span>sollicitaret, quieti datum est. Luce orta vocatis classico ad concilium militibus ad tribunos, cum et recte et perperam facto pretium deberetur, Manlius primum ob virtutem laudatus donatusque non ab

</p></section><notes><section class="footnotes"><ul><li class="note" id="note_LCL172_158_1"><a class="footnoteCrossrefLink" href="#target_note_LCL172_158_1" title="Click to highlight in text"><sup class="lineRef">1</sup>trucidat ϛ: trucidant Ω.</a></li><script type="text/javascript">document.getElementById('note_LCL172_158_1').style.display = "none";</script></ul></section></notes></section>