<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p>VI. Est enim amicitia nihil aliud<a class="footnoteLink" href="#note_LCL154_130_1" id="target_note_LCL154_130_1"><sup>1</sup></a> nisi omnium divinarum humanarumque rerum cum benevolentia et caritate consensio, qua quidem haud scio an excepta sapientia nil quicquam melius homini sit a dis immortalibus datum. Divitias alii praeponunt, bonam alii valetudinem, alii potentiam, alii honores, multi etiam voluptates. Beluarum hoc quidem extremum, illa autem superiora caduca et incerta, posita non tam in consiliis nostris quam in fortunae temeritate. Qui autem in virtute summum bonum ponunt, praeclare illi quidem, sed haec ipsa virtus amicitiam et gignit et continet, nec sine virtute amicitia esse <span class="br"></span><span class="lineNumber">21</span><span class="br"></span> ullo pacto potest. Iam virtutem ex consuetudine vitae nostrae sermonisque nostri interpretemur nec eam, ut quidam docti, verborum magnificentia metiamur, virosque bonos eos qui habentur numeremus—Paulos Catones Gallos Scipiones Philos—his communis vita contenta est; eos autem omittamus, qui omnino nusquam reperiuntur.</p>
<p><span class="br"></span><span class="lineNumber">22</span><span class="br"></span> Talis igitur inter viros amicitia tantas opportunitates habet, quantas vix queo dicere. Principio qui potest esse vita vitalis, ut ait Ennius, quae non in amici mutua benevolentia conquiescit? Quid dulcius quam habere quicum omnia audeas sic loqui ut tecum? Qui esset tantus fructus in prosperis rebus, nisi haberes qui illis aeque ac tu ipse gauderet?




</p></section><notes><section class="footnotes"><ul><li class="note" id="note_LCL154_130_1"><a class="footnoteCrossrefLink" href="#target_note_LCL154_130_1" title="Click to highlight in text"><sup class="lineRef">1</sup>nihil aliud <span class="italic">Müller</span>; nil unquam <span class="italic">Reid</span>; quicquam <span class="italic">Halm’s <span class="sc">mss</span></span>.</a></li><script type="text/javascript">document.getElementById('note_LCL154_130_1').style.display = "none";</script></ul></section></notes></section>