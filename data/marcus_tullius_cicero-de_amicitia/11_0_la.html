<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sibi habeant sapientiae nomen et invidiosum et obscurum, concedant ut viri boni fuerint. Ne id quidem facient; negabunt id nisi sapienti posse <span class="br"></span><span class="lineNumber">19</span><span class="br"></span> concedi. Agamus igitur pingui, ut aiunt, Minerva. Qui ita se gerunt, ita vivunt, ut eorum probetur fides integritas aequitas<a class="footnoteLink" href="#note_LCL154_128_1" id="target_note_LCL154_128_1"><sup>1</sup></a> liberalitas, nec sit in eis ulla cupiditas libido audacia, sintque magna constantia, ut ei fuerunt, modo quos nominavi, hos viros bonos, ut habiti sunt, sic etiam appellandos putemus, quia sequantur, quantum homines possunt, naturam optimam bene vivendi ducem.</p>
<p>Sic enim mihi perspicere videor, ita natos esse nos, ut inter omnis esset societas quaedam, maior autem, ut quisque proxime accederet. Itaque cives potiores quam peregrini, propinqui quam alieni; cum his enim amicitiam natura ipsa peperit, sed ea non satis habet firmitatis. Namque hoc praestat amicitia propinquitati, quod ex propinquitate benevolentia tolli potest, ex amicitia non potest; sublata enim benevolentia amicitiae nomen tollitur, propinquitatis <span class="br"></span><span class="lineNumber">20</span><span class="br"></span> manet. Quanta autem vis amicitiae sit ex hoc intellegi maxime potest, quod ex infinita societate generis humani, quam conciliavit ipsa natura, ita contracta res est et adducta in angustum, ut omnis caritas aut inter duos aut inter paucos iungeretur.</p>
</section><notes><section class="footnotes"><ul><li class="note" id="note_LCL154_128_1"><a class="footnoteCrossrefLink" href="#target_note_LCL154_128_1" title="Click to highlight in text"><sup class="lineRef">1</sup>aequitas <span class="italic">edd</span>.; aequalitas <span class="sc"><span class="italic">mss</span></span>.</a></li><script type="text/javascript">document.getElementById('note_LCL154_128_1').style.display = "none";</script></ul></section></notes></section>