<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Hactenus mihi videor de amicitia quid sentirem potuisse dicere; si quae praeterea sunt—credo autem esse multa—ab eis, si videbitur, qui ista disputant, quaeritote.</p>
<div class="sp"><span class="speaker sc"><span class="br"></span><span class="lineNumber">25</span><span class="br"></span>Fannius.</span><p class="lineGroup">Nos autem a te potius. Quamquam etiam ab istis saepe quaesivi et audivi non invitus equidem, sed aliud quoddam filum orationis tuae.</p></div>
<div class="sp"><span class="speaker sc">Scaevola.</span><p class="lineGroup">Tum magis id diceres, Fanni, si nuper in hortis Scipionis, cum est de re publica disputatum, affuisses. Qualis tum patronus iustitiae fuit contra accuratam orationem Phili!</p></div>
<div class="sp"><span class="speaker sc">Fannius.</span><p class="lineGroup">Facile id quidem fuit iustitiam iustissimo viro defendere.</p></div>
<div class="sp"><span class="speaker sc">Scaevola.</span><p class="lineGroup">Quid? amicitiam nonne facile ei, qui ob eam summa fide, constantia iustitiaque servatam maximam gloriam ceperit?</p></div>
</section>
<section class="div2">
<p><span class="br"></span><span class="lineNumber">26</span><span class="br"></span> VIII. <span class="sc">Laelius</span>. Vim hoc quidem est afferre; quid enim refert qua me ratione cogatis? Cogitis certe. Studiis enim generorum, praesertim in re bona, cum difficile est tum ne aequum quidem obsistere.</p>
<p>Saepissime igitur mihi de amicitia cogitanti maxime illud considerandum videri solet, utrum propter imbecillitatem atque inopiam desiderata sit amicitia, ut dandis recipiendisque meritis, quod quisque minus per se ipse posset, id acciperet ab alio vicissimque redderet, an esset hoc quidem
</p></section><notes></notes></section>