<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

certatio. Sic et utilitates ex amicitia maximae capientur, et erit eius ortus a natura quam ab imbecillitate gravior et verior. Nam si utilitas conglutinaret amicitias, eadem commutata dissolveret; sed quia natura mutari non potest, idcirco verae amicitiae sempiternae sunt.</p>
<p>Ortum quidem amicitiae videtis, nisi quid ad haec forte vultis.</p>
<div class="sp"><span class="speaker sc">Fannius.</span><p class="lineGroup">Tu vero perge, Laeli! Pro hoc enim, qui minor est natu, meo iure respondeo.</p></div>
<div class="sp"><span class="speaker sc"><span class="br"></span><span class="lineNumber">33</span><span class="br"></span>Scaevola.</span><p class="lineGroup">Recte tu quidem : quam ob rem audiamus.</p></div>
</section>
<section class="div2">
<div class="sp"><span class="speaker sc">X. Laelius.</span><p class="lineGroup">Audite vero, optimi viri, ea quae saepissime inter me et Scipionem de amicitia disserebantur. Quamquam ille quidem nihil difficilius esse dicebat quam amicitiam usque ad extremum vitae diem permanere : nam vel ut non idem expediret incidere saepe, vel ut de re publica non idem sentiretur; mutari etiam mores hominum saepe dicebat, alias adversis rebus, alias aetate ingravescente. Atque earum rerum exemplum ex similitudine capiebat ineuntis aetatis, quod summi puerorum amores saepe una cum praetexta toga deponerentur; <span class="br"></span><span class="lineNumber">34</span><span class="br"></span> sin autem ad adulescentiam perduxissent, dirimi tamen interdum contentione vel uxoriae condicionis vel commodi alicuius, quod idem adipisci uterque
</p></div></section><notes></notes></section>