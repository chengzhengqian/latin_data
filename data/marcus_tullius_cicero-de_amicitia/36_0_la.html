<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">68</span><span class="br"></span> sit. Novitates autem, si spem afferunt, ut tamquam in herbis non fallacibus fructus appareat, non sunt illae quidem repudiandae, vetustas tamen suo loco conservanda; maxima est enim vis vetustatis et consuetudinis. Quin in ipso<a class="footnoteLink" href="#note_LCL154_178_1" id="target_note_LCL154_178_1"><sup>1</sup></a> equo, cuius modo feci mentionem, si nulla res impediat, nemo est quin eo, quo consuevit, libentius utatur quam intractato et novo; nec vero in hoc, quod est animal, sed in eis etiam, quae sunt inanima, consuetudo valet, cum locis ipsis delectemur, montuosis etiam et silvestribus, in quibus diutius commorati sumus.</p>
<p><span class="br"></span><span class="lineNumber">69</span><span class="br"></span> Sed maximum est in amicitia superiorem parem esse inferiori. Saepe enim excellentiae quaedam sunt, qualis erat Scipionis in nostro, ut ita dicam, grege. Numquam se ille Philo, numquam Rupilio, numquam Mummio anteposuit, numquam inferioris ordinis amicis. Q. vero Maximum fratrem, egregium virum omnino, sibi nequaquam parem, quod is anteibat aetate, tamquam superiorem colebat
<span class="br"></span><span class="lineNumber">70</span><span class="br"></span>suosque omnis per se posse esse ampliores volebat. Quod faciendum imitandumque est omnibus, ut, si quam praestantiam virtutis ingeni fortunae consecuti sunt, impertiant ea suis communicentque cum proximis; ut, si parentibus nati sint humilibus, si propinquos habeant imbecilliore vel animo vel fortuna, eorum augeant opes eisque honori sint et dignitati. Ut in fabulis, qui aliquamdiu propter ignorationem



</p></section><notes><section class="footnotes"><ul><li class="note" id="note_LCL154_178_1"><a class="footnoteCrossrefLink" href="#target_note_LCL154_178_1" title="Click to highlight in text"><sup class="lineRef">1</sup>quin in ipso <span class="italic">Bennett from Cornell <span class="sc">ms</span></span>.; qui in ipso <span class="italic">P</span>; quin et in ipso <span class="italic">GBESV; Reid has</span> ipso equo.</a></li><script type="text/javascript">document.getElementById('note_LCL154_178_1').style.display = "none";</script></ul></section></notes></section>