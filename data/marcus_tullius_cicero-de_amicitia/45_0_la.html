<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p>XXIV. Sed cum tot signis eadem natura declaret quid velit anquirat desideret, tamen obsurdescimus nescio quo modo nec ea, quae ab ea monemur, audimus. Est enim varius et multiplex usus amicitiae multaeque causae suspicionum offensionumque dantur, quas tum evitare, tum elevare, tum ferre sapientis est. Una illa subeunda<a class="footnoteLink" href="#note_LCL154_196_1" id="target_note_LCL154_196_1"><sup>1</sup></a> est offensio ut et utilitas in amicitia et fides retineatur; nam et monendi amici saepe sunt et obiurgandi, et haec <span class="br"></span><span class="lineNumber">89</span><span class="br"></span> accipienda amice, cum benevole fiunt. Sed nescio quo modo verum est, quod in Andria familiaris meus dicit:</p>
<blockquote><p>
<span class="line">obsequium amicos, veritas odium parit.</span><span class="linebreak"></span>
</p></blockquote>
<p class="noindent">Molesta veritas, siquidem ex ea nascitur odium, quod est venenum amicitiae, sed obsequium multo molestius, quod peccatis indulgens praecipitem amicum ferri sinit; maxima autem culpa in eo, qui et veritatem aspernatur et in fraudem obsequio impellitur.</p>
<p>Omni igitur hac in re habenda ratio et diligentia est, primum ut monitio acerbitate, deinde ut obiurgatio contumelia careat. In obsequio autem, quoniam Terentiano verbo lubenter utimur, comitas adsit, assentatio vitiorum adiutrix procul amoveatur, quae non modo amico, sed ne libero quidem digna est; aliter enim cum tyranno, aliter cum amico vivitur.



</p></section><notes><section class="footnotes"><ul><li class="note" id="note_LCL154_196_1"><a class="footnoteCrossrefLink" href="#target_note_LCL154_196_1" title="Click to highlight in text"><sup class="lineRef">1</sup>subeunda <span class="italic">edd</span>.; sublevanda <span class="sc"><span class="italic">mss</span></span>.</a></li><script type="text/javascript">document.getElementById('note_LCL154_196_1').style.display = "none";</script></ul></section></notes></section>