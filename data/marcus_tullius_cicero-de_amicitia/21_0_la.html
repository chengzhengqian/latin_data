<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

rem publicam vexantem a Q. Tuberone aequalibusque amicis derelictum videbamus. At C. Blossius Cumanus, hospes familiae vestrae, Scaevola, cum ad me, quod aderam Laenati et Rupilio consulibus in consilio, deprecatum venisset, hanc ut sibi ignoscerem causam afferebat, quod tanti Ti. Gracchum fecisset, ut quidquid ille vellet sibi faciendum putaret. Tum ego, “etiamne,” inquam, “si te in Capitolium faces ferre vellet?” “Numquam voluisset id quidem, sed, si voluisset, paruissem.” Videtis, quam nefaria vox. Et hercule ita fecit, vel plus etiam quam dixit; non enim paruit ille Ti. Gracchi temeritati, sed praefuit, nec se comitem illius furoris, sed ducem praebuit. Itaque hac amentia, quaestione nova perterritus, in Asiam profugit, ad hostis se contulit, poenas rei publicae gravis iustasque persolvit.</p>
<p>Nulla est igitur excusatio peccati, si amici causa peccaveris; nam, cum conciliatrix amicitiae virtutis opinio fuerit, difficile est amicitiam manere, si a <span class="br"></span><span class="lineNumber">38</span><span class="br"></span> virtute defeceris. Quod si rectum statuerimus vel concedere amicis quidquid velint vel impetrare ab eis quidquid velimus, perfecta quidem sapientia si simus, nihil habeat res viti; sed loquimur de eis amicis qui ante oculos sunt, quos videmus<a class="footnoteLink" href="#note_LCL154_148_1" id="target_note_LCL154_148_1"><sup>1</sup></a> aut de quibus memoriam accepimus, quos novit vita communis.






</p></section><notes><section class="footnotes"><ul><li class="note" id="note_LCL154_148_1"><a class="footnoteCrossrefLink" href="#target_note_LCL154_148_1" title="Click to highlight in text"><sup class="lineRef">1</sup>videmus <span class="italic">P Reid</span>; vidimus <span class="italic">ER Müller</span>.</a></li><script type="text/javascript">document.getElementById('note_LCL154_148_1').style.display = "none";</script></ul></section></notes></section>