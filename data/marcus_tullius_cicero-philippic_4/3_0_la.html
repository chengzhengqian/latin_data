<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Quid? Legio Martia, quae mihi videtur divinitus ab eo deo traxisse nomen a quo populum Romanum generatum accepimus, non ipsa suis decretis prius quam senatus hostem iudicavit Antonium? Nam si ille non hostis, hos qui consulem reliquerunt hostis necesse est iudicemus. Praeclare et loco, Quirites, reclamatione vestra factum pulcherrimum Martialium comprobavistis: qui se ad senatus auctoritatem, ad libertatem vestram, ad universam rem publicam contulerunt, hostem illum et latronem et parricidam <span class="br"></span><span class="lineNumber">6</span><span class="br"></span>patriae reliquerunt. Nec solum id animose et fortiter sed considerate etiam sapienterque fecerunt: Albae constiterunt, in urbe opportuna, munita, propinqua, fortissimorum virorum, fidelissimorum civium atque optimorum. Huius [Martiae]<a class="footnoteLink" href="#note_LCL189_228_2" id="target_note_LCL189_228_2"><sup>2</sup></a> legionis legio quarta imitata virtutem, duce L. Egnatuleio, quem senatus merito paulo ante laudavit, C. Caesaris exercitum persecuta est.</p>
</section>
<section class="div2">
<p>[3] Quae exspectas, M. Antoni, iudicia graviora? Caesar fertur in caelum qui contra te exercitum comparavit; laudantur exquisitissimis verbis legiones quae te reliquerunt, quae a te arcessitae sunt, quae essent, si te consulem quam hostem maluisses, tuae: quarum legionum fortissimum verissimumque iudicium confirmat senatus, comprobat universus populus Romanus; nisi forte vos, Quirites, consulem, <span class="br"></span><span class="lineNumber">7</span><span class="br"></span>non hostem iudicatis Antonium. Sic arbitrabar, Quirites, vos iudicare ut ostenditis. Quid? Municipia, colonias, praefecturas num aliter iudicare censetis? Omnes mortales 
</p></section><notes><section class="footnotes"><ul><li class="note" id="note_LCL189_228_2"><a class="footnoteCrossrefLink" href="#target_note_LCL189_228_2" title="Click to highlight in text"><sup class="lineRef">2</sup><span class="italic">del. Manutius</span></a></li><script type="text/javascript">document.getElementById('note_LCL189_228_2').style.display = "none";</script></ul></section></notes></section>