<section class="div1 language" lang="la"><p class="noindent">
et graviore multo animi vulnere quam postea corporis ictus est; quod utrumque et piissime idem et fortissime tulit.</p>
<span class="br"></span><span class="lineNumber">5</span><span class="br"></span><p>“Ti.<a class="footnoteLink" href="#note_LCL254_402_1" id="target_note_LCL254_402_1"><sup>1</sup></a> Caesar patruus meus Drusum Germanicum patrem meum, minorem natu quam ipse erat fratrem, intima Germaniae recludentem et gentes ferocissimas Romano subicientem imperio in complexu et in osculis suis amisit. Modum tamen lugendi non sibi tantum sed etiam aliis fecit ac totum exercitum non solum maestum sed etiam attonitum corpus Drusi sui sibi vindicantem ad morem Romani luctus redegit iudicavitque non militandi tantum disciplinam esse servandam sed etiam dolendi. Non potuisset ille lacrimas alienas compescere, nisi prius pressisset suas.</p>
<span class="br"></span><span class="lineNumber">1</span><span class="br"></span><p>16. “M. Antonius avus meus, nullo minor nisi eo a quo victus est, tunc cum rem publicam constitueret et triumvirali potestate praeditus nihil supra se videret, exceptis vero duobus collegis omnia infra <span class="br"></span><span class="lineNumber">2</span><span class="br"></span> se cerneret, fratrem interfectum audivit. Fortuna impotens, quales ex humanis malis tibi ipsa ludos facis! Eo ipso tempore, quo M. Antonius civium suorum vitae sedebat mortisque arbiter, M. Antonii frater duci iubebatur ad supplicium! Tulit hoc tamen tam triste vulnus eadem magnitudine animi M. Antonius, qua omnia alia adversa toleraverat, et hoc fuit eius lugere viginti legionum sanguine fratri parentare.

<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL254_402_1"><a class="footnoteCrossrefLink" href="#target_note_LCL254_402_1" title="Click to highlight in text"><sup class="lineRef">1</sup>Ti. <span class="italic">added by Lipsius</span>.</a></li><script type="text/javascript">document.getElementById('note_LCL254_402_1').style.display = "none";</script></ul></section></notes></section>