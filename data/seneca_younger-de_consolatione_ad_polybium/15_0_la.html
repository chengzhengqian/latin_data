<section class="div1 language" lang="la"><p class="noindent">
factam, quod talem fratrem amisisti, sed beneficium datum, quod tam diu tibi pietate eius uti fruique <span class="br"></span><span class="lineNumber">2</span><span class="br"></span> licuit. Iniquus est, qui muneris sui arbitrium danti non relinquit, avidus, qui non lucri loco habet, quod accepit, sed damni, quod reddidit. Ingratus est, qui iniuriam vocat finem voluptatis, stultus, qui nullum fructum esse putat bonorum nisi praesentium, qui non et in praeteritis adquiescit et ea iudicat certiora, quae abierunt, quia de illis ne desinant non est <span class="br"></span><span class="lineNumber">3</span><span class="br"></span> timendum. Nimis angustat gaudia sua, qui eis tantummodo, quae habet ac videt, frui se putat et habuisse eadem pro nihilo ducit; cito enim nos omnis voluptas relinquit, quae fluit et transit et paene ante quam veniat aufertur. Itaque in praeteritum tempus animus mittendus est et quicquid nos umquam delectavit redueendum ac frequenti cogitatione pertractandum est; longior fideliorque <span class="br"></span><span class="lineNumber">4</span><span class="br"></span> est memoria voluptatum quam praesentia. Quod habuisti ergo optimum fratrem, in summis bonis pone! Non est quod cogites, quanto diutius habere potueris, sed quam diu habueris. Rerum natura illum tibi sicut ceteris fratres suos non mancipio dedit, sed commodavit; cum visum est deinde repet√Æt nec tuam in <span class="br"></span><span class="lineNumber">5</span><span class="br"></span> eo satietatem secuta est sed suam legem. Si quis pecuniam creditam solvisse se moleste ferat, eam <span class="br"></span><span class="lineNumber"></span><span class="br"></span>
</p><notes></notes></section>