<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
pavorem nuntiantium, donec universa clades in oculis fuit: perrupta legionum castra, fusi equites, medius Mosellae pons, qui ulteriora coloniae adnectit, ab hostibus insessus. Cerialis turbidis rebus intrepidus et fugientis manu retrahens, intecto corpore promptus inter tela, felici temeritate et fortissimi cuiusque adcursu reciperatum pontem electa manu firmavit. Mox in castra reversus palantis captarum apud Novaesium Bonnamque legionum manipulos et rarum apud signa militem ac prope circumventas aquilas videt. Incensus ira “non Flaccum” inquit, “non Voculam deseritis: nulla hic proditio; neque aliud excusandum habeo quam quod vos Gallici foederis oblitos redisse in<a class="footnoteLink" href="#note_LCL249_152_1" id="target_note_LCL249_152_1"><sup>1</sup></a> memoriam Romani sacramenti temere credidi. Adnumerabor Numisiis et Herenniis, ut omnes legati vestri aut militum manibus aut hostium ceciderint. Ite, nuntiate Vespasiano vel, quod propius est, Civili et Classico, relictum a vobis in acie ducem: venient legiones quae neque me inultum neque vos impunitos patiantur.”</p>
<p>LXXVIII. Vera erant, et a tribunis praefectisque eadem ingerebantur. Consistunt per cohortis et

</p></section><notes><section class="footnotes"><ul><li class="note" id="note_LCL249_152_1"><a class="footnoteCrossrefLink" href="#target_note_LCL249_152_1" title="Click to highlight in text"><sup class="lineRef">1</sup>redisse in <span class="italic">Lipsius</span>: praedixerim <span class="italic">M.</span></a></li><script type="text/javascript">document.getElementById('note_LCL249_152_1').style.display = "none";</script></ul></section></notes></section>