<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
legionum Munius Lupercus et Numisius Rufus vallum murosque firmabant. Subversa longae pacis opera, haud procul castris in modum municipii extructa, ne hostibus usui forent. Sed parum provisum ut<a class="footnoteLink" href="#note_LCL249_42_1" id="target_note_LCL249_42_1"><sup>1</sup></a> copiae in castra conveherentur; rapi permisere: ita paucis diebus per licentiam absumpta sunt quae adversus necessitates in longum suffecissent. Civilis medium agmen cum robore Batavorum obtinens utramque Rheni ripam, quo truculentior visu foret, Germanorum catervis complet, adsultante per campos equite; simul naves in adversum amnem agebantur. Hinc veteranarum cohortium signa, inde depromptae silvis lucisque<a class="footnoteLink" href="#note_LCL249_42_2" id="target_note_LCL249_42_2"><sup>2</sup></a> ferarum imagines, ut cuique genti inire proelium mos est, mixta belli civilis<a class="footnoteLink" href="#note_LCL249_42_3" id="target_note_LCL249_42_3"><sup>3</sup></a> externique facie obstupefecerant obsessos. Et spem obpugnantium augebat amplitudo valli, quod duabus legionibus situm vix quinque milia armatorum Romanorum tuebantur; sed lixarum multitudo turbata pace illuc congregata et bello ministra aderat.</p>
<p>XXIII. Pars castrorum in collem leniter exurgens, pars aequo adibatur. Quippe illis hibernis obsideri premique Germanias Augustus crediderat, nequc umquam id malorum ut obpugnatum ultro legiones nostras venirent; inde non loco neque munimentis





</p></section><notes><section class="footnotes"><ul><li class="note" id="note_LCL249_42_1"><a class="footnoteCrossrefLink" href="#target_note_LCL249_42_1" title="Click to highlight in text"><sup class="lineRef">1</sup>ut <span class="italic">Lipsius</span>: vi <span class="italic">M</span>.</a></li><script type="text/javascript">document.getElementById('note_LCL249_42_1').style.display = "none";</script><li class="note" id="note_LCL249_42_2"><a class="footnoteCrossrefLink" href="#target_note_LCL249_42_2" title="Click to highlight in text"><sup class="lineRef">2</sup>luusque <span class="italic">M.</span></a></li><script type="text/javascript">document.getElementById('note_LCL249_42_2').style.display = "none";</script><li class="note" id="note_LCL249_42_3"><a class="footnoteCrossrefLink" href="#target_note_LCL249_42_3" title="Click to highlight in text"><sup class="lineRef">3</sup>civili <span class="italic">M.</span></a></li><script type="text/javascript">document.getElementById('note_LCL249_42_3').style.display = "none";</script></ul></section></notes></section>