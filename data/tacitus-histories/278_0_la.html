<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
auxilia passim circumfusa sunt. Eques prorupit, exceptusque compositis hostium ordinibus terga in suos vertit. Caedes inde, non proelium. Et Nerviorum cohortes, metu seu perfidia, latera nostrorum nudavere: sic ad legiones perventum, quae amissis signis intra vallum sternebantur, cum repente novo auxilio fortuna pugnae mutatur. Vasconum lectae a Galba cohortes ac tum accitae, dum castris propinquant, audito proeliantium clamore intentos hostis a tergo invadunt latioremque quam pro numero terrorem faciunt, aliis a Novacsio, aliis a Mogontiaco universas copias advenisse credentibus. Is error Romanis<a class="footnoteLink" href="#note_LCL249_62_1" id="target_note_LCL249_62_1"><sup>1</sup></a> addit animos, et dum alienis viribus confidunt, suas recepere. Fortissimus quisque e Batavis, quantum peditum erat, conciduntur<a class="footnoteLink" href="#note_LCL249_62_2" id="target_note_LCL249_62_2"><sup>2</sup></a>: eques evasit cum signis captivisque, quos prima acie corripuerant. Caesorum eo die in partibus nostris maior numerus set<a class="footnoteLink" href="#note_LCL249_62_3" id="target_note_LCL249_62_3"><sup>3</sup></a> imbellior, e Germanis ipsa robora.</p>
<p>XXXIV. Dux uterque pari culpa meritus adversa prosperis defuere. Nam Civilis si maioribus copiis instruxisset aciem, circumiri a tam paucis cohortibus nequisset castraque perrupta excidisset: Vocula nec adventum hostium exploravit, eoque simul egressus victusque; dein victoriae parum confisus, tritis<a class="footnoteLink" href="#note_LCL249_62_4" id="target_note_LCL249_62_4"><sup>4</sup></a> frustra






</p></section><notes><section class="footnotes"><ul><li class="note" id="note_LCL249_62_1"><a class="footnoteCrossrefLink" href="#target_note_LCL249_62_1" title="Click to highlight in text"><sup class="lineRef">1</sup>is error Romanis: is error <span class="italic">M.</span></a></li><script type="text/javascript">document.getElementById('note_LCL249_62_1').style.display = "none";</script><li class="note" id="note_LCL249_62_2"><a class="footnoteCrossrefLink" href="#target_note_LCL249_62_2" title="Click to highlight in text"><sup class="lineRef">2</sup>conciduntur <span class="italic">Halm</span>: funduntur <span class="italic">M.</span></a></li><script type="text/javascript">document.getElementById('note_LCL249_62_2').style.display = "none";</script><li class="note" id="note_LCL249_62_3"><a class="footnoteCrossrefLink" href="#target_note_LCL249_62_3" title="Click to highlight in text"><sup class="lineRef">3</sup>set <span class="italic">Madvig</span>: et <span class="italic">M.</span></a></li><script type="text/javascript">document.getElementById('note_LCL249_62_3').style.display = "none";</script><li class="note" id="note_LCL249_62_4"><a class="footnoteCrossrefLink" href="#target_note_LCL249_62_4" title="Click to highlight in text"><sup class="lineRef">4</sup>triti <span class="italic">M.</span></a></li><script type="text/javascript">document.getElementById('note_LCL249_62_4').style.display = "none";</script></ul></section></notes></section>