<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
confectum algore atque inedia hostem postera die profligare ac proruere ratio fuit, indigus rectoris, inops consilii, tertia ferme noctis hora paratis iam dispositisque Flavianis impingitur. Ordinem agminis disiecti per iram ac tenebras adseverare non ausim, quamquam alii tradiderint quartam Macedonicam dextrum<a class="footnoteLink" href="#note_LCL111_366_1" id="target_note_LCL111_366_1"><sup>1</sup></a> suorum cornu, quintam et quintam decimam cum vexillis nonae secundaeque et vicensimae Britannicarum legionum mediam aciem, sextadecimanos duoetvicensimanosque et primanos laevum cornu complesse. Rapaces atque Italici omnibus se manipulis miscuerant; eques auxiliaque sibi ipsi locum legere. Proelium tota nocte varium, anceps, atrox, his, rursus illis exitiabile. Nihil animus aut manus, ne oculi quidem provisu iuvabant. Eadem utraque acie arma, crebris interrogationibus notum pugnae signum, permixta vexilla, ut quisque globus capta ex hostibus huc vel illuc raptabat. Urguebatur maxime septima legio, nuper a Galba conscripta. Occisi sex primorum ordinum centuriones, abrepta quaedam signa: ipsam aquilam Atilius Verus primi pili centurio multa cum hostium strage et ad extremum moriens servaverat.</p>
<p>XXIII. Sustinuit labentem aciem Antonius accitis

</p></section><notes><section class="footnotes"><ul><li class="note" id="note_LCL111_366_1"><a class="footnoteCrossrefLink" href="#target_note_LCL111_366_1" title="Click to highlight in text"><sup class="lineRef">1</sup>dextrum <span class="italic">Faernus</span>: dextro <span class="italic">M.</span></a></li><script type="text/javascript">document.getElementById('note_LCL111_366_1').style.display = "none";</script></ul></section></notes></section>