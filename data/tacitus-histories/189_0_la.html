<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
obruitque<a class="footnoteLink" href="#note_LCL111_378_1" id="target_note_LCL111_378_1"><sup>1</sup></a> quos inciderat, ita pinnas ac summa valli ruina sua traxit; simul iuncta turris ictibus saxorum cessit, qua septimani dum nituntur cuneis, tertianus securibus gladiisque portam perfregit. Primum inrupisse C. Volusium tertiae legionis militem inter omnis auctores constat. Is in vallum egressus, deturbatis qui restiterant,<a class="footnoteLink" href="#note_LCL111_378_2" id="target_note_LCL111_378_2"><sup>2</sup></a> conspicuus manu ac voce capta castra conclamavit; ceteri trepidis iam Vitellianis seque e vallo praecipitantibus perrupere. Completur caede quantum inter castra murosque vacui fuit.</p>
<p>XXX. Ac rursus nova laborum facies: ardua urbis moenia, saxeae turres, ferrati portarum obices, vibrans tela miles, frequens obstrictusque Vitellianis partibus Cremonensis populus, magna pars Italiae stato in eosdem dies mercatu congregata, quod defensoribus auxilium ob multitudinem, obpugnantibus incitamentum ob praedam erat. Rapi ignis Antonius inferrique amoenissimis extra urbem aedificiis iubet, si damno rerum suarum Cremonenses ad mutandam fidem traherentur. Propinqua muris tecta et altitudinem moenium egressa fortissimo quoque militum complet; illi trabibus tegulisque et facibus propugnatores deturbant.</p>
</section><notes><section class="footnotes"><ul><li class="note" id="note_LCL111_378_1"><a class="footnoteCrossrefLink" href="#target_note_LCL111_378_1" title="Click to highlight in text"><sup class="lineRef">1</sup>disiecto bruitque <span class="italic">M.</span></a></li><script type="text/javascript">document.getElementById('note_LCL111_378_1').style.display = "none";</script><li class="note" id="note_LCL111_378_2"><a class="footnoteCrossrefLink" href="#target_note_LCL111_378_2" title="Click to highlight in text"><sup class="lineRef">2</sup>resisterant <span class="italic">M.</span></a></li><script type="text/javascript">document.getElementById('note_LCL111_378_2').style.display = "none";</script></ul></section></notes></section>