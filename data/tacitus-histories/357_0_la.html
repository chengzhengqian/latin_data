<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
</section>
<section class="div2">
<h3><span class="ac">Fragmenta Historiarum</span></h3>
<p>1. Iudaei obsidione clausi, quia nulla neque pacis neque deditionis copia dabatur, ad extremum fame interibant, passimque viae oppleri cadaveribus coepere, victo iam officio humandi: quin omnia nefanda esca super ausi ne humanis quidem corporibus pepercerunt, nisi quae eiusmodi alimentis tabes praeripuerat.—Sulpicius Severus, <span class="italic">Chron.</span> ii. 30. 3.</p>
<p>2. Fertur Titus adhibito<sup>1</sup> consilio prius deliberasse an templum tanti operis everteret. Etenim nonnullis videbatur aedem sacratam ultra omnia mortalia inlustrem non oportere deleri, quae servata modestiae Romanae testimonium, diruta perennem crudelitatis notam praeberet. At contra alii et Titus ipse evertendum in primis templum censebant quo plenius Iudaeorum et Christianorum religio tolleretur: quippe has religiones, licet contrarias sibi, isdem tamen ab auctoribus profectas; Christianos ex Iudaeis extitisse: radice sublata stirpem facile perituram.—Sulpicius Severus, <span class="italic">Chron.</span> ii. 30. 6.</p>
<p>3. Sescenta milia Iudaeorum eo bello interfecta Cornelius et Suetonius referunt.—Orosius vii. 9. 7.</p>
</section><notes></notes></section>