<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
famaque omnium oculis exposuerat. Is balineas abluendo cruori propere petit. Excepta vox est, cum teporem incusaret, statim futurum ut incalescerent<a class="footnoteLink" href="#note_LCL111_384_1" id="target_note_LCL111_384_1"><sup>1</sup></a>: vernile dictum omnem invidiam in eum vertit, tamquam signum incendendae Cremonae dedisset, quae iam flagrabat.</p>
<p>XXXIII. Quadraginta armatorum milia inrupere, calonum lixarumque amplior numerus et in libidinem ac saevitiam corruptior. Non dignitas, non aetas protegebat quo minus stupra caedibus, caedes stupris miscerentur. Grandaevos senes, exacta aetate feminas, vilis ad praedam, in ludibrium trahebant: ubi adulta virgo aut quis forma conspicuus incidisset, vi manibusque rapientium divulsus ipsos postremo direptores in mutuam perniciem agebat. Dum pecuniam vel gravia auro templorum dona sibi quisque trahunt, maiore aliorum vi truncabantur. Quidam obvia aspernati verberibus tormentisque dominorum abdita scrutari, defossa eruere: faces in manibus, quas, ubi praedam egesserant, in vacuas domos et inania templa per lasciviam iaculabantur; utque exercitu vario linguis moribus, cui cives socii externi interessent, diversae cupidines et aliud cuique fas nec quicquam inlicitum. Per quadriduum

</p></section><notes><section class="footnotes"><ul><li class="note" id="note_LCL111_384_1"><a class="footnoteCrossrefLink" href="#target_note_LCL111_384_1" title="Click to highlight in text"><sup class="lineRef">1</sup>incalescerent <span class="italic">ed. Spirensis</span>: inalesceret <span class="italic">M.</span></a></li><script type="text/javascript">document.getElementById('note_LCL111_384_1').style.display = "none";</script></ul></section></notes></section>