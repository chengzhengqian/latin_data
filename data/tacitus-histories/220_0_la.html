<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
discrimen ac dedecus ostentantes et fidem in libidine victoris. Nec tantam Vespasiano superbiam ut privatum Vitellium pateretur, ne victos quidem laturos: ita<a class="footnoteLink" href="#note_LCL111_440_1" id="target_note_LCL111_440_1"><sup>1</sup></a> periculum ex misericordia. Ipsum sane senem<a class="footnoteLink" href="#note_LCL111_440_2" id="target_note_LCL111_440_2"><sup>2</sup></a> et prosperis adversisque satiatum, sed quod nomen, quem statum filio eius Germanico fore? Nunc pecuniam et familiam et beatos Campaniae sinus promitti: set ubi imperium Vespasianus invaserit, non ipsi, non amicis eius, non denique exercitibus securitatem nisi extincto aemulatore redituram. Fabium illis Valentem, captivum et casibus dubiis<a class="footnoteLink" href="#note_LCL111_440_3" id="target_note_LCL111_440_3"><sup>3</sup></a> reservatum, praegravem fuisse, nedum Primus ac Fuscus et specimen partium Mucianus ullam in Vitellium nisi occidendi licentiam habeant. Non a Caesare Pompeium, non ab Augusto Antonium incolumis relictos, nisi forte Vespasianus altiores spiritus gerat, Vitellii cliens, cum Vitellius collega Claudio foret. Quin, ut censuram patris, ut tres<a class="footnoteLink" href="#note_LCL111_440_4" id="target_note_LCL111_440_4"><sup>4</sup></a> consulatus, ut tot egregiae domus honores deceret,<a class="footnoteLink" href="#note_LCL111_440_5" id="target_note_LCL111_440_5"><sup>5</sup></a> desperatione saltem in audaciam<a class="footnoteLink" href="#note_LCL111_440_6" id="target_note_LCL111_440_6"><sup>6</sup></a> accingeretur. Perstare militem, superesse studia populi; denique nihil atrocius eventurum quam in quod sponte ruant.






<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_440_1"><a class="footnoteCrossrefLink" href="#target_note_LCL111_440_1" title="Click to highlight in text"><sup class="lineRef">1</sup>laurosita <span class="italic">M.</span></a></li><script type="text/javascript">document.getElementById('note_LCL111_440_1').style.display = "none";</script><li class="note inline" id="note_LCL111_440_2"><a class="footnoteCrossrefLink" href="#target_note_LCL111_440_2" title="Click to highlight in text"><sup class="lineRef">2</sup>sanem <span class="italic">M.</span></a></li><script type="text/javascript">document.getElementById('note_LCL111_440_2').style.display = "none";</script><li class="note" id="note_LCL111_440_3"><a class="footnoteCrossrefLink" href="#target_note_LCL111_440_3" title="Click to highlight in text"><sup class="lineRef">3</sup>captium et captis diebus <span class="italic">M.</span></a></li><script type="text/javascript">document.getElementById('note_LCL111_440_3').style.display = "none";</script><li class="note inline" id="note_LCL111_440_4"><a class="footnoteCrossrefLink" href="#target_note_LCL111_440_4" title="Click to highlight in text"><sup class="lineRef">4</sup>ut res <span class="italic">M.</span></a></li><script type="text/javascript">document.getElementById('note_LCL111_440_4').style.display = "none";</script><li class="note" id="note_LCL111_440_5"><a class="footnoteCrossrefLink" href="#target_note_LCL111_440_5" title="Click to highlight in text"><sup class="lineRef">5</sup>degeret <span class="italic">M.</span></a></li><script type="text/javascript">document.getElementById('note_LCL111_440_5').style.display = "none";</script><li class="note inline" id="note_LCL111_440_6"><a class="footnoteCrossrefLink" href="#target_note_LCL111_440_6" title="Click to highlight in text"><sup class="lineRef">6</sup>audacia <span class="italic">M</span>.</a></li><script type="text/javascript">document.getElementById('note_LCL111_440_6').style.display = "none";</script></ul></section></notes></section>