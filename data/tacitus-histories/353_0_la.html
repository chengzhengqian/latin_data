<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
<p>Animadversum id Germanis et insidias composuere: electa nox atra nubibus, et prono amne rapti nullo prohibente vallum ineunt. Prima caedes astu adiuta: incisis tabernaculorum funibus suismet tentoriis coopertos trucidabant. Aliud agmen turbare classem, inicere vincla, trahere puppis; utque ad fallendum silentio, ita coepta caede, quo plus terroris adderent, cuncta clamoribus miscebant. Romani vulneribus exciti quaerunt arma, ruunt per vias, pauci ornatu militari, plerique circum brachia torta veste et strictis mucronibus. Dux semisomnus ac prope intectus errore hostium servatur; namque praetoriam navem vexillo insignem, illic ducem rati, abripiunt. Cerialis alibi noctem<a class="footnoteLink" href="#note_LCL249_212_1" id="target_note_LCL249_212_1"><sup>1</sup></a> egerat, ut plerique credidere, ob stuprum Claudiae Sacratae mulieris Ubiae.<a class="footnoteLink" href="#note_LCL249_212_2" id="target_note_LCL249_212_2"><sup>2</sup></a> Vigiles flagitium suum ducis dedecore excusabant, tamquam iussi silere ne quietem eius turbarent; ita intermisso signo et vocibus se quoque in somnum lapsos. Multa luce revecti hostes captivis navibus, praetoriam triremem flumine Lupia donum Veledae traxere.</p>
<p>XXIII. Civilem cupido incessit<a class="footnoteLink" href="#note_LCL249_212_3" id="target_note_LCL249_212_3"><sup>3</sup></a> navalem aciem ostentandi: complet quod biremium quaeque simplici





</p></section><notes><section class="footnotes"><ul><li class="note" id="note_LCL249_212_1"><a class="footnoteCrossrefLink" href="#target_note_LCL249_212_1" title="Click to highlight in text"><sup class="lineRef">1</sup>nave <span class="italic">M</span><sup>2</sup>.</a></li><script type="text/javascript">document.getElementById('note_LCL249_212_1').style.display = "none";</script><li class="note" id="note_LCL249_212_2"><a class="footnoteCrossrefLink" href="#target_note_LCL249_212_2" title="Click to highlight in text"><sup class="lineRef">2</sup>Ubiae <span class="italic">Rhenanus</span>: ubie <span class="italic">M</span><sup>2</sup>.</a></li><script type="text/javascript">document.getElementById('note_LCL249_212_2').style.display = "none";</script><li class="note" id="note_LCL249_212_3"><a class="footnoteCrossrefLink" href="#target_note_LCL249_212_3" title="Click to highlight in text"><sup class="lineRef">3</sup>invasi incessit <span class="italic">M</span><sup>2</sup>.</a></li><script type="text/javascript">document.getElementById('note_LCL249_212_3').style.display = "none";</script></ul></section></notes></section>