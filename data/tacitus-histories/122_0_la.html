<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
seditio, nec erat qui coerceret. Ad Verginium versi, modo ut reciperet imperium, nunc ut legatione apud Caecinam ac Valentem fungeretur, minitantes orabant: Verginius per aversam domus partem furtim digressus inrumpentis<a class="footnoteLink" href="#note_LCL111_244_1" id="target_note_LCL111_244_1"><sup>1</sup></a> frustratus est. Earum quae Brixelli egerant cohortium preces Rubrius Gallus tulit, et venia<a class="footnoteLink" href="#note_LCL111_244_2" id="target_note_LCL111_244_2"><sup>2</sup></a> statim impetrata, concedentibus ad victorem per Flavium Sabinum iis copiis quibus praefuerat.</p>
<p>LII. Posito ubique bello magna pars senatus extremum discrimen adiit, profecta cum Othone ab urbe, dein Mutinae relicta. Illuc adverso de proelio adlatum: sed milites ut falsum rumorem aspernantes, quod infensum Othoni senatum arbitrabantur, custodire sermones, vultum habitumque trahere in deterius; conviciis postremo ac probris causam et initium caedis quaerebant, cum alius insuper metus senatoribus instaret, ne praevalidis iam Vitellii partibus cunctanter excepisse victoriam crederentur. Ita trepidi et utrimque anxii coeunt, nemo privatim expedito consilio, inter multos societate culpae tutior. Onerabat paventium curas ordo Mutinensis arma et pecuniam offerendo, appellabatque patres conscriptos intempestivo honore.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL111_244_1"><a class="footnoteCrossrefLink" href="#target_note_LCL111_244_1" title="Click to highlight in text"><sup class="lineRef">1</sup>degressus inrumpente <span class="italic">M.</span></a></li><script type="text/javascript">document.getElementById('note_LCL111_244_1').style.display = "none";</script><li class="note inline" id="note_LCL111_244_2"><a class="footnoteCrossrefLink" href="#target_note_LCL111_244_2" title="Click to highlight in text"><sup class="lineRef">2</sup>veniam <span class="italic">M.</span></a></li><script type="text/javascript">document.getElementById('note_LCL111_244_2').style.display = "none";</script></ul></section></notes></section>