<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
paenitentia fuit. Sed haec aliaque ex vetere memoria petita, quotiens res locusque exempla recti aut solacia mali poscet, haud absurde memorabimus.</p>
<p>LII. Antonio ducibusque partium praemitti equites omnemque Umbriam explorari placuit, si qua Appennini iuga clementius adirentur; acciri aquilas signaque et quidquid Veronae militum foret, Padumque et mare commeatibus compleri. Erant inter duces qui necterent moras: quippe nimius iam Antonius, et certiora ex Muciano sperabantur. Namque Mucianus tam celeri victoria anxius et, ni praesens urbe potiretur, expertem se belli gloriaeque ratus, ad Primum et Varum media scriptitabat, instandum coeptis aut rursus cunctandi utilitates edisserens atque ita compositus ut ex eventu rerum adversa abnueret vel prospera agnosceret. Plotium Grypum, nuper a Vespasiano in senatorium ordinem adscitum<a class="footnoteLink" href="#note_LCL111_414_1" id="target_note_LCL111_414_1"><sup>1</sup></a> ac legioni praepositum, ceterosque sibi fidos apertius monuit, hique omnes de festinatione Primi ac Vari sinistre et Muciano volentia rescripsere. Quibus epistulis Vespasiano missis effecerat ut non pro spe Antonii consilia factaque eius aestimarentur.</p>
</section><notes><section class="footnotes"><ul><li class="note" id="note_LCL111_414_1"><a class="footnoteCrossrefLink" href="#target_note_LCL111_414_1" title="Click to highlight in text"><sup class="lineRef">1</sup>adscitum <span class="italic">Ritter</span>: additum <span class="italic">M.</span></a></li><script type="text/javascript">document.getElementById('note_LCL111_414_1').style.display = "none";</script></ul></section></notes></section>