<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
<p>LXXV. Ita promissis simul ac minis temptabantur, ut bello impares, in pace nihil amissuri; neque ideo praetorianorum fides mutata. Sed insidiatores ab Othone in Germaniam, a Vitellio in urbem missi. Utrisque frustra fuit, Vitellianis inpune, per tantam hominum multitudinem mutua ignorantia fallentibus: Othoniani novitate vultus, omnibus in vicem gnaris,<a class="footnoteLink" href="#note_LCL111_126_1" id="target_note_LCL111_126_1"><sup>1</sup></a> prodebantur. Vitellius litteras ad Titianum fratrem Othonis composuit, exitium ipsi filioque eius minitans ni incolumes sibi mater ac liberi servarentur; et stetit domus utraque, sub Othone incertum an metu: Vitellius victor clementiae gloriam tulit.</p>
<p>LXXVI. Primus Othoni fiduciam addidit ex Illyrico nuntius iurasse in eum Dalmatiae ac Pannoniae et Moesiae legiones. Idem ex Hispania adlatum laudatusque per edictum Cluvius Rufus: set<a class="footnoteLink" href="#note_LCL111_126_2" id="target_note_LCL111_126_2"><sup>2</sup></a> statim cognitum est conversam ad Vitellium Hispaniam. Ne Aquitania quidem, quamquam ab Iulio Cordo in verba Othonis obstricta, diu mansit. Nusquam fides aut amor: metu ac necessitate huc illuc mutabantur. Eadem formido provinciam Narbonensem ad Vitellium vertit, facili transitu ad proximos et validiores. Longinquae provinciae et


</p></section><notes><section class="footnotes"><ul><li class="note" id="note_LCL111_126_1"><a class="footnoteCrossrefLink" href="#target_note_LCL111_126_1" title="Click to highlight in text"><sup class="lineRef">1</sup>gnaris <span class="italic">Rhenanus</span>: ignaris <span class="italic">a b.</span></a></li><script type="text/javascript">document.getElementById('note_LCL111_126_1').style.display = "none";</script><li class="note" id="note_LCL111_126_2"><a class="footnoteCrossrefLink" href="#target_note_LCL111_126_2" title="Click to highlight in text"><sup class="lineRef">2</sup>set <span class="italic">Ritter</span>: et <span class="italic">M.</span></a></li><script type="text/javascript">document.getElementById('note_LCL111_126_2').style.display = "none";</script></ul></section></notes></section>