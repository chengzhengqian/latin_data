<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
quos Vitellius agmini suo iungi ut fidos, legionem Grais Alpibus traductam eo flexu itineris ire iubet quo Viennam vitarent; namque et Viennenses timebantur. Nocte, qua proficiscebatur legio, relictis passim ignibus pars Taurinae coloniae ambusta, quod damnum, ut pleraque belli mala, maioribus aliarum urbium cladibus oblitteratum. Quartadecimani postquam Alpibus degressi<a class="footnoteLink" href="#note_LCL111_266_1" id="target_note_LCL111_266_1"><sup>1</sup></a> sunt, seditiosissimus quisque signa Viennam ferebant: consensu meliorum conpressi et legio in Britanniam transvecta.</p>
<p>LXVII. Proximus Vitellio e praetoriis cohortibus metus erat. Separati primum, deinde addito honestae missionis lenimento, arma ad tribunos suos deferebant, donec motum a Vespasiano bellum crebresceret: tum resumpta militia robur Flavianarum partium fuere. Prima classicorum legio in Hispaniam missa ut pace et otio mitesceret, undecima ac septima suis hibernis redditae, tertiadecimani struere amphitheatra iussi; nam Caecina Cremonae, Valens Bononiae spectaculum gladiatorum edere parabant, numquam ita ad curas intento Vitellio ut voluptatum oblivisceretur.</p>
<p>LXVIII. Et victas<a class="footnoteLink" href="#note_LCL111_266_2" id="target_note_LCL111_266_2"><sup>2</sup></a> quidem partis modeste distraxerat: apud victores orta seditio, ludicro initio ni<a class="footnoteLink" href="#note_LCL111_266_3" id="target_note_LCL111_266_3"><sup>3</sup></a>
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_266_1"><a class="footnoteCrossrefLink" href="#target_note_LCL111_266_1" title="Click to highlight in text"><sup class="lineRef">1</sup>degressi <span class="italic">Pichena</span>: digressi <span class="italic">M.</span></a></li><script type="text/javascript">document.getElementById('note_LCL111_266_1').style.display = "none";</script><li class="note" id="note_LCL111_266_2"><a class="footnoteCrossrefLink" href="#target_note_LCL111_266_2" title="Click to highlight in text"><sup class="lineRef">2</sup>victas <span class="italic">add. Haase.</span></a></li><script type="text/javascript">document.getElementById('note_LCL111_266_2').style.display = "none";</script><li class="note" id="note_LCL111_266_3"><a class="footnoteCrossrefLink" href="#target_note_LCL111_266_3" title="Click to highlight in text"><sup class="lineRef">3</sup>ni <span class="italic">add.</span> Agricola.</a></li><script type="text/javascript">document.getElementById('note_LCL111_266_3').style.display = "none";</script></ul></section></notes></section>