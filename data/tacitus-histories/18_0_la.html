<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
nocuit antiquus rigor et nimia severitas, cui iam pares non sumus.</p>
<p>XIX. Inde apud senatum non comptior Galbae, non longior quam apud militem sermo: Pisonis comis oratio. Et patrum favor aderat: multi voluntate, effusius qui noluerant, medii ac plurimi obvio obsequio, privatas spes agitantes sine publica cura. Nec aliud sequenti quadriduo, quod medium inter adoptionem et caedem fuit, dictum a Pisone in publico factumve. Crebrioribus in dies Germanicae defectionis nuntiis et facili civitate ad accipienda credendaque omnia nova cum tristia sunt, censuerant patres mittendos ad Germanicum exercitum legatos. Agitatum secreto num et Piso proficisceretur, maiore praetextu, illi auctoritatem senatus, hic dignationem Caesaris laturus. Placebat et Laconem praetorii praefectum simul mitti: is consilio intercessit. Legati quoque (nam senatus electionem Galbae permiserat) foeda inconstantia nominati, excusati, substituti, ambitu remanendi aut eundi, ut quemque metus vel spes impulerat.</p>
<p>XX. Proxima pecuniae cura; et cuncta scrutantibus iustissimum visum est inde repeti ubi inopiae causa erat. Bis et viciens miliens<a class="footnoteLink" href="#note_LCL111_36_1" id="target_note_LCL111_36_1"><sup>1</sup></a> sestertium donationibus Nero effuderat: appellari singulos iussit,

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_36_1"><a class="footnoteCrossrefLink" href="#target_note_LCL111_36_1" title="Click to highlight in text"><sup class="lineRef">1</sup>milies <span class="italic">Lipsius</span>: mille <span class="italic">M.</span></a></li><script type="text/javascript">document.getElementById('note_LCL111_36_1').style.display = "none";</script></ul></section></notes></section>