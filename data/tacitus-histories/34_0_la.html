<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
ignaro Galba de occidendo Tito Vinio dicitur, sive ut poena eius animos militum mulceret, seu conscium Othonis credebat, ad postremum<a class="footnoteLink" href="#note_LCL111_68_1" id="target_note_LCL111_68_1"><sup>1</sup></a> vel odio. Haesitationem attulit tempus ac locus, quia initio caedis orto difficilis modus; et turbavere consilium trepidi nuntii ac proximorum diffugia, languentibus omnium studiis qui primo alacres fidem atque animum ostentaverant.<a class="footnoteLink" href="#note_LCL111_68_2" id="target_note_LCL111_68_2"><sup>2</sup></a></p>
<p>XL. Agebatur huc illuc Galba vario turbae fluctuantis impulsu, completis undique basilicis ac templis, lugubri prospectu. Neque populi aut plebis ulla vox, sed attoniti vultus et conversae ad omnia aures; non tumultus, non quies, quale magni metus et magnae irae silentium est. Othoni tamen armari plebem nuntiabatur; ire praecipitis et occupare pericula iubet. Igitur milites Romani, quasi Vologaesum aut Pacorum avito Arsacidarum solio depulsuri ac non imperatorem suum inermem et senem trucidare pergerent, disiecta plebe, proculcato senatu, truces armis, rapidi equis forum inrumpunt. Nec illos Capitolii aspectus et imminentium templorum religio et priores et futuri principes terruere quo minus facerent scelus cuius ultor est quisquis successit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL111_68_1"><a class="footnoteCrossrefLink" href="#target_note_LCL111_68_1" title="Click to highlight in text"><sup class="lineRef">1</sup>postremum <span class="italic">Rhenanus</span>: posterum <span class="italic">M.</span></a></li><script type="text/javascript">document.getElementById('note_LCL111_68_1').style.display = "none";</script><li class="note" id="note_LCL111_68_2"><a class="footnoteCrossrefLink" href="#target_note_LCL111_68_2" title="Click to highlight in text"><sup class="lineRef">2</sup>ostentaverint <span class="italic">M.</span></a></li><script type="text/javascript">document.getElementById('note_LCL111_68_2').style.display = "none";</script></ul></section></notes></section>