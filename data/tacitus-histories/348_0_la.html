<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
summae rei discrimen erexit. Civilis instare fortunae, Cerialis abolere ignominiam: Germani prosperis feroces, Romanos pudor excitaverat. Nox apud barbaros cantu aut clamore, nostris per iram et minas acta.</p>
<p>XVI. Postera luce Cerialis equite et auxiliariis cohortibus frontem explet, in secunda acie legiones locatae, dux sibi delectos retinuerat ad improvisa. Civilis haud porrecto agmine, sed cuneis adstitit: Batavi Cugernique in dextro, laeva ac propiora flumini<a class="footnoteLink" href="#note_LCL249_202_1" id="target_note_LCL249_202_1"><sup>1</sup></a> Transrhenani tenuere. Exhortatio ducum non more contionis apud universos, sed ut quosque suorum advehebantur. Cerialis veterem Romani nominis gloriam, antiquas recentisque victorias; ut perfidum ignavum victum hostem in aeternum exciderent, ultione magis<a class="footnoteLink" href="#note_LCL249_202_2" id="target_note_LCL249_202_2"><sup>2</sup></a> quam proelio opus esse. Pauciores nuper cum pluribus certasse, ac tamen fusos Germanos, quod roboris fuerit: superesse qui fugam animis, qui vulnera tergo ferant. Proprios inde stimulos legionibus admovebat, domitores Britanniae quartadecimanos appellans; principem Galbam sextae legionis auctoritate factum; illa primum acie secundanos nova signa novamque aquilam dicaturos. Hinc praevectus ad Germanicum exercitum manus tendebat, ut suam ripam, sua







</p></section><notes><section class="footnotes"><ul><li class="note" id="note_LCL249_202_1"><a class="footnoteCrossrefLink" href="#target_note_LCL249_202_1" title="Click to highlight in text"><sup class="lineRef">1</sup>flumini <span class="italic">Nipperdey</span>: fluminis <span class="italic">M.</span></a></li><script type="text/javascript">document.getElementById('note_LCL249_202_1').style.display = "none";</script><li class="note" id="note_LCL249_202_2"><a class="footnoteCrossrefLink" href="#target_note_LCL249_202_2" title="Click to highlight in text"><sup class="lineRef">2</sup><span class="italic">a verbo</span> magis <span class="italic">usque ad</span> sagulis versicoloribus <span class="italic">c. xxiii scripturam evanidam renovavit M</span><sup>2</sup>.</a></li><script type="text/javascript">document.getElementById('note_LCL249_202_2').style.display = "none";</script></ul></section></notes></section>