<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
censebant, turbidos, infidos, sanguine ducum pollutos: vicit ratio parcendi, ne sublata spe veniae pertinaciam accenderent: adliciendos potius in societatem. Legatis tantum legionum interfectis, ceterum vulgus conscientia scelerum et spe impunitatis facile accessurum. Ea primi concilii forma missique per Gallias concitores belli; simulatum ipsis obsequium quo incautiorem Voculam opprimerent. Nec defuere qui Voculae nuntiarent, sed vires ad coercendum deerant, infrequentibus infidisque legionibus. Inter ambiguos milites et occultos hostis optimum e praesentibus ratus mutua dissimulatione et isdem quibus petebatur grassari, in coloniam Agrippinensem descendit. Illuc Claudius<a class="footnoteLink" href="#note_LCL249_106_1" id="target_note_LCL249_106_1"><sup>1</sup></a> Labeo, quem captum et [extra commentum]<a class="footnoteLink" href="#note_LCL249_106_2" id="target_note_LCL249_106_2"><sup>2</sup></a> amandatum<a class="footnoteLink" href="#note_LCL249_106_3" id="target_note_LCL249_106_3"><sup>3</sup></a> in Frisios diximus, corruptis custodibus perfugit; pollicitusque, si praesidium daretur, iturum in Batavos et potiorem civitatis partem ad societatem Romanam retracturum, accepta peditum equitumque modica manu nihil apud Batavos ausus quosdam Nerviorum Baetasiorumque in arma traxit, et furtim magis quam bello Canninefatis Marsacosque incursabat.</p>
</section><notes><section class="footnotes"><ul><li class="note" id="note_LCL249_106_1"><a class="footnoteCrossrefLink" href="#target_note_LCL249_106_1" title="Click to highlight in text"><sup class="lineRef">1</sup>Claudius <span class="italic">Puteolanus</span>: Gladius <span class="italic">M</span>.</a></li><script type="text/javascript">document.getElementById('note_LCL249_106_1').style.display = "none";</script><li class="note" id="note_LCL249_106_2"><a class="footnoteCrossrefLink" href="#target_note_LCL249_106_2" title="Click to highlight in text"><sup class="lineRef">2</sup>extra commentum <span class="italic">secl. Nipperdey.</span></a></li><script type="text/javascript">document.getElementById('note_LCL249_106_2').style.display = "none";</script><li class="note" id="note_LCL249_106_3"><a class="footnoteCrossrefLink" href="#target_note_LCL249_106_3" title="Click to highlight in text"><sup class="lineRef">3</sup>amendatum <span class="italic">M.</span></a></li><script type="text/javascript">document.getElementById('note_LCL249_106_3').style.display = "none";</script></ul></section></notes></section>