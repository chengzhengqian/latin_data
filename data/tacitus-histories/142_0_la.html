<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
proeliorum incerta trade. Acriore hodie disciplina victi quam victores agunt. Hos ira, odium, ultionis cupiditas ad virtutem accendit: illi per fastidium et contumacia hebescunt. Aperiet et recludet contecta et tumescentia victricium partium vulnera bellum ipsum; nec mihi maior in tua vigilantia parsimonia sapientia fiducia est quam in Vitellii torpore inscitia saevitia. Sed meliorem in bello causam quam in pace habemus; nam qui deliberant, desciverunt.‚Äù</p>
<p>LXXVIII. Post Muciani orationem ceteri audentius circumsistere, hortari, responsa vatum et siderum motus referre. Nec erat intactus tali superstitione, ut qui mox rerum dominus Seleucum quendam mathematicum rectorem et praescium palam habuerit. Recursabant animo vetera omina<a class="footnoteLink" href="#note_LCL111_284_1" id="target_note_LCL111_284_1"><sup>1</sup></a>: cupressus arbor in agris eius conspicua altitudine repente prociderat ac postera die eodem vestigio resurgens procera et latior virebat. Grande id prosperumque consensu haruspicum et summa claritudo iuveni admodum Vespasiano promissa, sed primo triumphalia et consulatus et Iudaicae victoriae decus implesse fidem ominis videbatur: ut haec adeptus est, portendi sibi imperium credebat. Est Iudaeam inter Syriamque Carmelus: ita vocant montem deumque.

</p></section><notes><section class="footnotes"><ul><li class="note" id="note_LCL111_284_1"><a class="footnoteCrossrefLink" href="#target_note_LCL111_284_1" title="Click to highlight in text"><sup class="lineRef">1</sup>omina <span class="italic">Rhenanus</span>: omnia <span class="italic">M.</span></a></li><script type="text/javascript">document.getElementById('note_LCL111_284_1').style.display = "none";</script></ul></section></notes></section>