<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
<p>IX. Galatiam ac Pamphyliam provincias Calpurnio Asprenati regendas Galba permiserat. Datae e classe Misenensi duae triremes ad prosequendum, cum quibus Cythnum<a class="footnoteLink" href="#note_LCL111_174_1" id="target_note_LCL111_174_1"><sup>1</sup></a> insulam tenuit: nec defuere qui trierarchos nomine Neronis accirent. Is in maestitiam compositus et fidem suorum quondam militum invocans, ut eum in Syria aut Aegypto sisterent orabat. Trierarchi,<a class="footnoteLink" href="#note_LCL111_174_2" id="target_note_LCL111_174_2"><sup>2</sup></a> nutantes seu dolo, adloquendos sibi milites et paratis omnium animis reversuros firmaverunt. Sed Asprenati cuncta ex fide nuntiata, cuius cohortatione expugnata navis et interfectus quisquis ille erat. Corpus, insigne oculis comaque et torvitate vultus, in Asiam atque inde Romam pervectum est.</p>
<p>X. In civitate discordi et ob<a class="footnoteLink" href="#note_LCL111_174_3" id="target_note_LCL111_174_3"><sup>3</sup></a> crebras principum mutationes inter libertatem ac licentiam incerta parvae quoque res magnis motibus agebantur. Vibius Crispus, pecunia potentia ingenio inter claros magis quam inter bonos, Annium Faustum equestris ordinis, qui temporibus Neronis delationes factitaverat, ad cognitionem senatus vocabat; nam recens Galbae principatu censuerant patres, ut accusatorum causae noscerentur. Id senatus consultum varie iactatum et, prout potens vel inops reus inciderat, infirmum aut validum, retinebat adhuc aliquid<a class="footnoteLink" href="#note_LCL111_174_4" id="target_note_LCL111_174_4"><sup>4</sup></a> terroris. Et propria vi Crispus incubuerat delatorem fratris sui




<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_174_1"><a class="footnoteCrossrefLink" href="#target_note_LCL111_174_1" title="Click to highlight in text"><sup class="lineRef">1</sup>Cythnum <span class="italic">Frobenius</span>: scithinum <span class="italic">M.</span></a></li><script type="text/javascript">document.getElementById('note_LCL111_174_1').style.display = "none";</script><li class="note inline" id="note_LCL111_174_2"><a class="footnoteCrossrefLink" href="#target_note_LCL111_174_2" title="Click to highlight in text"><sup class="lineRef">2</sup>trierarchis <span class="italic">M.</span></a></li><script type="text/javascript">document.getElementById('note_LCL111_174_2').style.display = "none";</script><li class="note" id="note_LCL111_174_3"><a class="footnoteCrossrefLink" href="#target_note_LCL111_174_3" title="Click to highlight in text"><sup class="lineRef">3</sup>hoc <span class="italic">M.</span></a></li><script type="text/javascript">document.getElementById('note_LCL111_174_3').style.display = "none";</script><li class="note inline" id="note_LCL111_174_4"><a class="footnoteCrossrefLink" href="#target_note_LCL111_174_4" title="Click to highlight in text"><sup class="lineRef">4</sup>aliquid <span class="italic">suppl. Jacob.</span></a></li><script type="text/javascript">document.getElementById('note_LCL111_174_4').style.display = "none";</script></ul></section></notes></section>