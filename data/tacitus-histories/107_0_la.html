<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
quod genus militum apud hostis atrocissimum sit, tracto in aestatem bello, fluxis corporibus, mutationem soli caelique haud toleraturos. Multa bella impetu valida per taedia et moras evanuisse. Contra ipsis omnia opulenta et fida, Pannoniam Moesiam Dalmatiam Orientem cum integris exercitibus, Italiam et caput rerum urbem senatumque et populum, nunquam obscura nomina, etiam si aliquando obumbrentur; publicas privatasque opes et immensam pecuniam, inter civilis discordias ferro validiorem; corpora militum aut Italiae sueta aut aestibus; obiacere flumen Padum, tutas viris murisque urbis, e quibus nullam hosti cessuram Placentiae defensione exploratum: proinde duceret bellum. Paucis diebus quartam decimam legionem, magna ipsam fama,<a class="footnoteLink" href="#note_LCL111_214_1" id="target_note_LCL111_214_1"><sup>1</sup></a> cum<a class="footnoteLink" href="#note_LCL111_214_2" id="target_note_LCL111_214_2"><sup>2</sup></a> Moesicis copiis adfore: tum rursus deliberaturum et, si proelium placuisset, auctis viribus certaturos.</p>
<p>XXXIII. Accedebat sententiae Paulini Marius Celsus; idem placere Annio Gallo, paucos ante dies lapsu equi adflicto, missi qui consilium eius sciscitarentur rettulerant. Otho pronus ad decertandum; frater eius Titianus et praefectus praetorii Proculus, imperitia properantes, fortunam et deos et numen Othonis adesse consiliis, adfore conatibus testabantur,


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_214_1"><a class="footnoteCrossrefLink" href="#target_note_LCL111_214_1" title="Click to highlight in text"><sup class="lineRef">1</sup>magnam ipsam famam <span class="italic">M.</span></a></li><script type="text/javascript">document.getElementById('note_LCL111_214_1').style.display = "none";</script><li class="note inline" id="note_LCL111_214_2"><a class="footnoteCrossrefLink" href="#target_note_LCL111_214_2" title="Click to highlight in text"><sup class="lineRef">2</sup>cum <span class="italic">om. M.</span></a></li><script type="text/javascript">document.getElementById('note_LCL111_214_2').style.display = "none";</script></ul></section></notes></section>