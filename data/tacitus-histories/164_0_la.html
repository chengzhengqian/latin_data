<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
</section>
<section class="div2">
<h2><span class="ac">Liber III</span></h2>
<p>I. <span class="sc">Meliore</span> fato fideque partium Flavianarum duces consilia belli tractabant. Poetovionem in hiberna tertiae decimae legionis convenerant. Illic agitavere placeretne obstrui Pannoniae Alpes, donec a tergo vires universae consurgerent, an ire comminus et certare pro Italia constantius foret. Quibus opperiri auxilia et trahere bellum videbatur, Germanicarum legionum vim famamque extollebant, et advenisse mox cum Vitellio Britannici exercitus robora: ipsis nec numerum parem pulsarum nuper legionum, et quamquam atrociter loquerentur, minorem esse apud victos animum. Sed insessis interim Alpibus venturum cum copiis Orientis Mucianum; superesse Vespasiano mare, classis, studia provinciarum, per quas velut alterius belli molem cieret. Ita salubri mora novas viris adfore, ex<a class="footnoteLink" href="#note_LCL111_328_1" id="target_note_LCL111_328_1"><sup>1</sup></a> praesentibus nihil periturum.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL111_328_1"><a class="footnoteCrossrefLink" href="#target_note_LCL111_328_1" title="Click to highlight in text"><sup class="lineRef">1</sup>ex <span class="italic">Urlichs</span>: et <span class="italic">M.</span></a></li><script type="text/javascript">document.getElementById('note_LCL111_328_1').style.display = "none";</script></ul></section></notes></section>