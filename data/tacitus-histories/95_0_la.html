<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
spretis centurionibus tribunisque<a class="footnoteLink" href="#note_LCL111_190_1" id="target_note_LCL111_190_1"><sup>1</sup></a>: quin<a class="footnoteLink" href="#note_LCL111_190_2" id="target_note_LCL111_190_2"><sup>2</sup></a> prodi<a class="footnoteLink" href="#note_LCL111_190_3" id="target_note_LCL111_190_3"><sup>3</sup></a> Othonem et accitum Caecinam clamitabant. Fit temeritatis alienae comes Spurinna, primo coactus, mox velle simulans, quo plus auctoritatis inesset consiliis si seditio mitesceret.</p>
<p>XIX. Postquam in conspectu Padus et nox adpetebat vallari castra placuit. Is labor urbano militi insolitus contundit animos. Tum vetustissimus quisque castigare credulitatem suam, metum ac discrimen ostendere si cum exercitu Caecina patentibus campis tam paucas cohortis circumfudisset. Iamque totis castris modesti sermones, et inserentibus se centurionibus tribunisque laudari providentia<a class="footnoteLink" href="#note_LCL111_190_4" id="target_note_LCL111_190_4"><sup>4</sup></a> ducis quod coloniam virium et opum validam robur ac sedem bello legisset. Ipse postremo Spurinna, non tam culpam exprobrans quam rationem ostendens, relictis exploratoribus ceteros Placentiam reduxit minus turbidos et imperia accipientis. Solidati muri, propugnacula addita, auctae turres, provisa parataque non arma modo sed obsequium et parendi amor, quod solum illis partibus defuit, cum virtutis haud paeniteret.</p>
<p>XX. At Caecina, velut relicta post Alpis saevitia ac licentia, modesto agmine per Italiam incessit.




</p></section><notes><section class="footnotes"><ul><li class="note" id="note_LCL111_190_1"><a class="footnoteCrossrefLink" href="#target_note_LCL111_190_1" title="Click to highlight in text"><sup class="lineRef">1</sup>tribunisque providentiam ducis laudari <span class="italic">M</span>: <span class="italic">tria postrema verba del. Madvig</span>: <span class="italic">cf.</span> 19.</a></li><script type="text/javascript">document.getElementById('note_LCL111_190_1').style.display = "none";</script><li class="note" id="note_LCL111_190_2"><a class="footnoteCrossrefLink" href="#target_note_LCL111_190_2" title="Click to highlight in text"><sup class="lineRef">2</sup>quin <span class="italic">Agricola</span>: qui <span class="italic">M.</span></a></li><script type="text/javascript">document.getElementById('note_LCL111_190_2').style.display = "none";</script><li class="note" id="note_LCL111_190_3"><a class="footnoteCrossrefLink" href="#target_note_LCL111_190_3" title="Click to highlight in text"><sup class="lineRef">3</sup>prodi <span class="italic">Bekker</span>: pro <span class="italic">M.</span></a></li><script type="text/javascript">document.getElementById('note_LCL111_190_3').style.display = "none";</script><li class="note" id="note_LCL111_190_4"><a class="footnoteCrossrefLink" href="#target_note_LCL111_190_4" title="Click to highlight in text"><sup class="lineRef">4</sup>providentia <span class="italic">I. F. Gronovius</span>: providentiam <span class="italic">M.</span></a></li><script type="text/javascript">document.getElementById('note_LCL111_190_4').style.display = "none";</script></ul></section></notes></section>