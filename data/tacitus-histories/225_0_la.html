<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
respondit, culpam in militem conferens, cuius nimio ardori<a class="footnoteLink" href="#note_LCL111_450_1" id="target_note_LCL111_450_1"><sup>1</sup></a> imparem esse modestiam suam; et monuit Martialem ut per secretam aedium partem occulte abiret, ne a<a class="footnoteLink" href="#note_LCL111_450_2" id="target_note_LCL111_450_2"><sup>2</sup></a> militibus internuntius invisae pacis interficeretur: ipse neque iubendi neque vetandi potens non iam imperator sed tantum belli causa erat.</p>
<p>LXXI. Vixdum regresso in Capitolium Martiale furens miles aderat, nullo duce, sibi quisque auctor. Cito agmine forum et imminentia foro templa praetervecti erigunt aciem per adversum collem usque ad primas Capitolinae arcis fores. Erant antiquitus porticus in latere clivi dextrae subeuntibus, in quarum tectum egressi saxis tegulisque Vitellianos obruebant. Neque illis manus nisi gladiis armatae, et arcessere tormenta aut missilia tela longum videbatur: faces in prominentem porticum iecere et sequebantur ignem ambustasque Capitolii fores penetrassent, ni Sabinus revulsas undique statuas, decora maiorum, in ipso aditu vice muri obiecisset. Tum diversos Capitolii aditus invadunt iuxta lucum asyli et qua Tarpeia rupes centum gradibus aditur. Improvisa utraque vis; propior atque acrior per asylum ingruebat. Nec sisti poterant scandentes per coniuncta


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_450_1"><a class="footnoteCrossrefLink" href="#target_note_LCL111_450_1" title="Click to highlight in text"><sup class="lineRef">1</sup>nimio ardori <span class="italic">Puteolanus</span>: nimius ardor <span class="italic">M.</span></a></li><script type="text/javascript">document.getElementById('note_LCL111_450_1').style.display = "none";</script><li class="note" id="note_LCL111_450_2"><a class="footnoteCrossrefLink" href="#target_note_LCL111_450_2" title="Click to highlight in text"><sup class="lineRef">2</sup>a <span class="italic">om. M.</span></a></li><script type="text/javascript">document.getElementById('note_LCL111_450_2').style.display = "none";</script></ul></section></notes></section>