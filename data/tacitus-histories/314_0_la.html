<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
ius auspiciumque peteretur? Quam, si cuncta provenissent, sedem imperio legerent? Nondum victoria, iam discordia erat, aliis foedera, quibusdam opes virisque aut vetustatem originis per iurgia<a class="footnoteLink" href="#note_LCL249_134_1" id="target_note_LCL249_134_1"><sup>1</sup></a> iactantibus: taedio futurorum praesentia placuere. Scribuntur ad Treviros epistulae nomine Galliarum ut abstinerent armis, impetrabili venia et paratis deprecatoribus, si paeniteret: restitit idem Valentinus obstruxitque civitatis suae auris, haud perinde instruendo bello intentus quam frequens contionibus.</p>
<p>LXX. Igitur non Treviri neque Lingones ceteraeve rebellium civitates pro magnitudine suscepti discriminis agere; ne duces quidem in unum consulere, sed Civilis avia Belgarum circumibat, dum Claudium Labeonem capere aut exturbare nititur; Classicus segne plerumque otium trahens velut parto imperio fruebatur; ne Tutor quidem maturavit superiorem Germaniae ripam et ardua Alpium praesidiis claudere. Atque interim unaetvicensima legio Vindonissa, Sextilius Felix cum auxiliariis cohortibus per Raetiam inrupere; accessit ala Singularium excita olim a Vitellio, deinde in partis Vespasiani transgressa.



</p></section><notes><section class="footnotes"><ul><li class="note" id="note_LCL249_134_1"><a class="footnoteCrossrefLink" href="#target_note_LCL249_134_1" title="Click to highlight in text"><sup class="lineRef">1</sup>iurgia <span class="italic">Manitius</span>: Iuria <span class="italic">M</span>.</a></li><script type="text/javascript">document.getElementById('note_LCL249_134_1').style.display = "none";</script></ul></section></notes></section>