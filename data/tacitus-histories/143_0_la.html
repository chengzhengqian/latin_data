<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Nec simulacrum deo aut templum—sic tradidere maiores—: ara tantum et reverentia.<a class="footnoteLink" href="#note_LCL111_286_1" id="target_note_LCL111_286_1"><sup>1</sup></a> Illic sacrificanti Vespasiano, cum spes occultas versaret animo, Basilides sacerdos inspectis identidem extis “Quicquid est” inquit, “Vespasiane, quod paras, seu domum extruere seu prolatare agros sive ampliare servitia, datur tibi magna sedes, ingentes termini, multum hominum.” Has ambages et statim exceperat fama et tunc aperiebat; nec quicquam magis in ore vulgi. Crebriores apud ipsum sermones, quanto sperantibus plura dicuntur. Haud dubia destinatione discessere Mucianus Antiochiam, Vespasianus Caesaream: illa Syriae, hoc Iudaeae caput est.</p>
<p>LXXIX. Initium ferendi ad Vespasianum imperii Alexandriae coeptum, festinante Tiberio Alexandro, qui kalendis Iuliis sacramento eius legiones adegit. Isque primus principatus dies in posterum celebratus, quamvis Iudaicus exercitus quinto nonas Iulias apud ipsum iurasset, eo ardore ut ne Titus quidem filius expectaretur, Syria remeans et consiliorum inter Mucianum ac patrem nuntius. Cuncta impetu militum acta non parata contione,<a class="footnoteLink" href="#note_LCL111_286_2" id="target_note_LCL111_286_2"><sup>2</sup></a> non coniunctis legionibus.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL111_286_1"><a class="footnoteCrossrefLink" href="#target_note_LCL111_286_1" title="Click to highlight in text"><sup class="lineRef">1</sup>ara . . reverentia <span class="italic">Agricola</span>: aram . . reverentiam <span class="italic">M.</span></a></li><script type="text/javascript">document.getElementById('note_LCL111_286_1').style.display = "none";</script><li class="note" id="note_LCL111_286_2"><a class="footnoteCrossrefLink" href="#target_note_LCL111_286_2" title="Click to highlight in text"><sup class="lineRef">2</sup>contione <span class="italic">Agricola</span>: cognitione <span class="italic">M.</span></a></li><script type="text/javascript">document.getElementById('note_LCL111_286_2').style.display = "none";</script></ul></section></notes></section>