<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
ac desiderium prioris licentiae accenderet: in commune<a class="footnoteLink" href="#note_LCL111_46_1" id="target_note_LCL111_46_1"><sup>1</sup></a> omnes metu mutandae militiae terrebantur.</p>
<p>XXVI. Infecit ea tabes legionum quoque et auxiliorum motas iam mentis, postquam vulgatum erat labare Germanici exercitus fidem. Adeoque parata apud malos seditio, etiam apud integros dissimulatio fuit, ut postero iduum die redeuntem a cena Othonem rapturi fuerint, ni incerta noctis et tota urbe sparsa militum castra nec facilem inter temulentos consensum timuissent, non rei publicae cura, quam foedare principis sui sanguine sobrii parabant, sed ne per tenebras, ut quisque Pannonici vel Germanici exercitus militibus oblatus esset, ignorantibus plerisque, pro Othone destinaretur. Multa erumpentis seditionis indicia per conscios oppressa: quaedam apud Galbae auris praefectus Laco elusit, ignarus militarium animorum consiliique quamvis egregii, quod non ipse adferret, inimicus et adversus peritos pervicax.</p>
<p>XXVII. Octavo decimo kalendas Februarias sacrificanti pro aede Apollinis Galbae haruspex Umbricius tristia exta<a class="footnoteLink" href="#note_LCL111_46_2" id="target_note_LCL111_46_2"><sup>2</sup></a> et instantis insidias ac domesticum hostem praedicit, audiente Othone (nam proximus


</p></section><notes><section class="footnotes"><ul><li class="note" id="note_LCL111_46_1"><a class="footnoteCrossrefLink" href="#target_note_LCL111_46_1" title="Click to highlight in text"><sup class="lineRef">1</sup>commune <span class="italic">Rhenanus</span>: communi <span class="italic">M.</span></a></li><script type="text/javascript">document.getElementById('note_LCL111_46_1').style.display = "none";</script><li class="note inline" id="note_LCL111_46_2"><a class="footnoteCrossrefLink" href="#target_note_LCL111_46_2" title="Click to highlight in text"><sup class="lineRef">2</sup>tristitia <span class="italic">M.</span></a></li><script type="text/javascript">document.getElementById('note_LCL111_46_2').style.display = "none";</script></ul></section></notes></section>