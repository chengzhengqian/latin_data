<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Ut captam Italiam persultare, ut suas legiones colere; omnibus dictis factisque viam<a class="footnoteLink" href="#note_LCL111_410_1" id="target_note_LCL111_410_1"><sup>1</sup></a> sibi ad potentiam struere. Utque licentia militem imbueret interfectorum centurionum ordines legionibus offerebat. Eo suffragio turbidissimus quisque delecti; nec miles in arbitrio ducum, sed duces militari violentia trahebantur. Quae seditiosa et corrumpendae disciplinae mox in praedam vertebat, nihil adventantem Mucianum veritus, quod exitiosius erat quam Vespasianum sprevisse.</p>
<p>L. Ceterum propinqua hieme et umentibus Pado campis expeditum agmen incedere. Signa aquilaeque victricium legionum, milites vulneribus aut aetate graves, plerique etiam integri Veronae relicti; sufficere cohortes alaeque et e legionibus lecti profligato iam bello videbantur. Undecima legio sese adiunxerat, initio cunctata, sed prosperis rebus anxia quod defuisset; sex milia Dalmatarum, recens dilectus, comitabantur; ducebat Pompeius Silvanus consularis; vis consiliorum penes Annium Bassum legionis legatum. Is Silvanum socordem bello et dies rerum verbis terentem specie obsequii regebat et<a class="footnoteLink" href="#note_LCL111_410_2" id="target_note_LCL111_410_2"><sup>2</sup></a> ad omnia quae agenda forent quieta cum industria


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_410_1"><a class="footnoteCrossrefLink" href="#target_note_LCL111_410_1" title="Click to highlight in text"><sup class="lineRef">1</sup>viam <span class="italic">Lipsius</span>: vim <span class="italic">M.</span></a></li><script type="text/javascript">document.getElementById('note_LCL111_410_1').style.display = "none";</script><li class="note" id="note_LCL111_410_2"><a class="footnoteCrossrefLink" href="#target_note_LCL111_410_2" title="Click to highlight in text"><sup class="lineRef">2</sup>et ad omnia <span class="italic">Halm</span>: omniaque <span class="italic">M.</span></a></li><script type="text/javascript">document.getElementById('note_LCL111_410_2').style.display = "none";</script></ul></section></notes></section>