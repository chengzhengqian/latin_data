<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
<p>XIV. Imminere provinciae Narbonensi, in verba Vitellii adactae, classem Othonis trepidi nuntii Fabio Valenti attulere; aderant legati coloniarum auxilium orantes. Duas Tungrorum cohortis, quattuor equitum turmas, universam Trevirorum alam<a class="footnoteLink" href="#note_LCL111_182_1" id="target_note_LCL111_182_1"><sup>1</sup></a> cum Iulio Classico praefecto misit, e quibus pars in colonia Foroiuliensi retenta, ne omnibus copiis in terrestre iter versis vacuo mari classis adceleraret. Duodecim equitum turmae et lecti e cohortibus adversus hostem iere, quibus adiuncta Ligurum cohors, vetus loci auxilium, et quingenti Pannonii, nondum sub signis. Nec mora proelio: sed acies<a class="footnoteLink" href="#note_LCL111_182_2" id="target_note_LCL111_182_2"><sup>2</sup></a> ita instructa ut pars classicorum mixtis paganis in collis mari propinquos exsurgeret, quantum inter collis ac litus aequi loci praetorianus miles expleret, in ipso mari ut adnexa classis et pugnae parata conversa et minaci fronte praetenderetur: Vitelliani, quibus minor peditum vis, in equite robur, Alpinos proximis iugis, cohortis densis ordinibus post equitem<a class="footnoteLink" href="#note_LCL111_182_3" id="target_note_LCL111_182_3"><sup>3</sup></a> locant. Trevirorum turmae obtulere se hosti incaute, cum exciperet contra veteranus miles, simul a latere saxis urgeret apta ad iaciendum etiam paganorum manus,



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_182_1"><a class="footnoteCrossrefLink" href="#target_note_LCL111_182_1" title="Click to highlight in text"><sup class="lineRef">1</sup>universa mire virorum <span class="italic">M.</span></a></li><script type="text/javascript">document.getElementById('note_LCL111_182_1').style.display = "none";</script><li class="note" id="note_LCL111_182_2"><a class="footnoteCrossrefLink" href="#target_note_LCL111_182_2" title="Click to highlight in text"><sup class="lineRef">2</sup>acies <span class="italic">Ruperli</span>: acie <span class="italic">M.</span></a></li><script type="text/javascript">document.getElementById('note_LCL111_182_2').style.display = "none";</script><li class="note" id="note_LCL111_182_3"><a class="footnoteCrossrefLink" href="#target_note_LCL111_182_3" title="Click to highlight in text"><sup class="lineRef">3</sup>quietem <span class="italic">M.</span></a></li><script type="text/javascript">document.getElementById('note_LCL111_182_3').style.display = "none";</script></ul></section></notes></section>