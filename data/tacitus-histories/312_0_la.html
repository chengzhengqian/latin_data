<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Gallias edixere ut missis legatis in commune consultarent, libertas an pax placeret.</p>
<p>LXVIII. At Romae cuncta in deterius audita Mucianum angebant, ne quamquam<a class="footnoteLink" href="#note_LCL249_130_1" id="target_note_LCL249_130_1"><sup>1</sup></a> egregii duces (iam enim Gallum Annium et Petilium Cerialem delegerat) summam belli parum tolerarent.<a class="footnoteLink" href="#note_LCL249_130_2" id="target_note_LCL249_130_2"><sup>2</sup></a> Nec relinquenda urbs sine rectore; et Domitiani indomitae libidines timebantur, suspectis, uti diximus, Primo Antonio Varoque Arrio. Varus praetorianis praepositus vim atque arma retinebat: eum Mucianus pulsum loco, ne sine solacio ageret, annonae praefecit. utque Domitiani animum Varo haud alienum deleniret, Arrecinum Clementem, domui Vespasiani per adfinitatem innexum et gratissimum Domitiano, praetorianis praeposuit, patrem eius sub C. Caesare egregie functum ea cura dictitans, laetum militibus idem nomen, atque ipsum, quamquam senatorii ordinis, ad utraque munia sufficere. Adsumuntur e civitate clarissimus quisque et alii per ambitionem. simul Domitianus Mucianusque accingebantur, dispari animo, ille spe ac iuventa properus, hic moras nectens quis flagrantem retineret, ne ferocia aetatis et pravis impulsoribus, si exercitum invasisset, paci





</p></section><notes><section class="footnotes"><ul><li class="note" id="note_LCL249_130_1"><a class="footnoteCrossrefLink" href="#target_note_LCL249_130_1" title="Click to highlight in text"><sup class="lineRef">1</sup>ne quamquam <span class="italic">Mercerus</span>: nequaquam <span class="italic">M.</span></a></li><script type="text/javascript">document.getElementById('note_LCL249_130_1').style.display = "none";</script><li class="note" id="note_LCL249_130_2"><a class="footnoteCrossrefLink" href="#target_note_LCL249_130_2" title="Click to highlight in text"><sup class="lineRef">2</sup>tolerarent <span class="italic">Mercerus</span>: tolerare <span class="italic">M.</span></a></li><script type="text/javascript">document.getElementById('note_LCL249_130_2').style.display = "none";</script></ul></section></notes></section>