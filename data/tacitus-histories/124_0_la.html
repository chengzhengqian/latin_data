<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
vectus paucos post dies iussu Vitellii poenas luit: senatorum periculum auctum credentibus Othonianis militibus vera esse quae adferebantur. Intendebat formidinem quod publici consilii facie discessum Mutina desertaeque partes forent. Nec ultra in commune congressi sibi quisque consuluere, donec missae a Fabio Valente epistulae demerent metum. Et mors Othonis quo laudabilior eo velocius audita.</p>
<p>LV. At Romae nihil trepidationis; Ceriales ludi ex more spectabantur. Ut cessisse Othonem et a Flavio Sabino praefecto urbis quod erat in urbe militum sacramento Vitellii adactum certi auctores in theatrum attulerunt, Vitellio plausere; populus cum lauru ac floribus Galbae imagines circum templa tulit, congestis in modum tumuli coronis iuxta lacum Curtii, quem locum Galba moriens sanguine infecerat. In senatu cuncta longis aliorum principatibus composita statim decernuntur; additae erga Germanicum exercitum<a class="footnoteLink" href="#note_LCL111_248_1" id="target_note_LCL111_248_1"><sup>1</sup></a> laudes gratesque et missa legatio quae gaudio fungeretur. Recitatae Fabii Valentis epistulae ad consules scriptae haud immoderate: gratior Caecinae modestia fuit quod non scripsisset.</p>
<p>LVI. Ceterum Italia gravius atque atrocius quam bello adflictabatur. Dispersi per municipia et colonias

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_248_1"><a class="footnoteCrossrefLink" href="#target_note_LCL111_248_1" title="Click to highlight in text"><sup class="lineRef">1</sup>exercitum <span class="italic">Ritter</span>: exercitus <span class="italic">M.</span></a></li><script type="text/javascript">document.getElementById('note_LCL111_248_1').style.display = "none";</script></ul></section></notes></section>