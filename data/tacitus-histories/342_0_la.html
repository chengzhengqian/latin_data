<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
superstitionem fovebant, quia honor sacerdotii firmamentum potentiae adsumebatur.</p>
<p>IX. Romanorum primus Cn. Pompeius Iudaeos domuit templumque iure victoriae ingressus est: inde vulgatum nulla intus deum effigie vacuam sedem et inania arcana. Muri Hierosolymorum diruti, delubrum mansit. Mox civili inter nos<a class="footnoteLink" href="#note_LCL249_190_1" id="target_note_LCL249_190_1"><sup>1</sup></a> bello, postquam in dicionem M. Antonii provinciae cesserant, rex Parthorum Pacorus Iudaea potitus interfectusque a P. Ventidio, et Parthi trans Euphraten redacti: Iudaeos C. Sosius subegit. Regnum ab Antonio Herodi datum victor Augustus auxit. Post mortem Herodis, nihil expectato Caesare, Simo quidam regium nomen invaserat. Is a Quintilio Varo obtinente Syriam punitus, et gentem coercitam liberi Herodis tripertito rexere. Sub Tiberio quies. Dein iussi a C. Caesare effigiem eius in templo locare arma potius sumpsere, quem motum Caesaris mors diremit. Claudius, defunctis regibus aut ad modicum redactis, Iudaeam provinciam equitibus Romanis aut libertis permisit, e quibus Antonius Felix per






</p></section><notes><section class="footnotes"><ul><li class="note" id="note_LCL249_190_1"><a class="footnoteCrossrefLink" href="#target_note_LCL249_190_1" title="Click to highlight in text"><sup class="lineRef">1</sup>inter nos <span class="italic">Agricola</span>: Interno <span class="italic">M.</span></a></li><script type="text/javascript">document.getElementById('note_LCL249_190_1').style.display = "none";</script></ul></section></notes></section>