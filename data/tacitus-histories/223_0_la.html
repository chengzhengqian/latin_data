<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
ut regredi posset; et suo quisque metu, ne disiectos eoque minus validos Vitelliani consectarentur, cunctantem in arma impellebant: sed quod in eius modi rebus accidit, consilium ab omnibus datum est, periculum pauci sumpsere. Circa lacum Fundani descendentibus qui Sabinum comitabantur armatis occurrunt promptissimi Vitellianorum. Modicum ibi proelium improviso tumultu, sed prosperum Vitellianis fuit. Sabinus re trepida, quod tutissimum e praesentibus, arcem Capitolii insedit mixto milite et quibusdam senatorum equitumque, quorum nomina tradere haud<a class="footnoteLink" href="#note_LCL111_446_1" id="target_note_LCL111_446_1"><sup>1</sup></a> promptum est, quoniam victore Vespasiano multi id meritum erga partis simulavere. Subierunt obsidium etiam feminae, inter quas maxime insignis Verulana Gratilla, neque liberos neque propinquos sed bellum secuta. Vitellianus miles socordi custodia clausos circumdedit; eoque concubia nocte suos liberos Sabinus et Domitianum fratris filium in Capitolium accivit, misso per neglecta ad Flavianos duces nuntio qui circumsideri ipsos et, ni<a class="footnoteLink" href="#note_LCL111_446_2" id="target_note_LCL111_446_2"><sup>2</sup></a> subveniretur, artas res nuntiaret. Noctem adeo quietam egit ut digredi sine noxa potuerit: quippe miles Vitellii adversus pericula ferox, laboribus et vigiliis parum intentus erat, et hibernus imber repente fusus oculos aurisque impediebat.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL111_446_1"><a class="footnoteCrossrefLink" href="#target_note_LCL111_446_1" title="Click to highlight in text"><sup class="lineRef">1</sup>aut tradere haud <span class="italic">M.</span></a></li><script type="text/javascript">document.getElementById('note_LCL111_446_1').style.display = "none";</script><li class="note" id="note_LCL111_446_2"><a class="footnoteCrossrefLink" href="#target_note_LCL111_446_2" title="Click to highlight in text"><sup class="lineRef">2</sup>ipsos et ni <span class="italic">Pichena</span>: ipsos se Ini <span class="italic">M.</span></a></li><script type="text/javascript">document.getElementById('note_LCL111_446_2').style.display = "none";</script></ul></section></notes></section>