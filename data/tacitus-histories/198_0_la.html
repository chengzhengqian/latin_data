<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
iter properasset, nutantem Caecinam praevenire aut ante discrimen pugnae adsequi legiones potuisset. Nec deerant qui monerent ut cum fidissimis per occultos tramites vitata Ravenna Hostiliam Cremonamve pergeret; aliis placebat accitis ex urbe praetoriis cohortibus valida manu perrumpere. Ipse inutili cunctatione agendi tempora consultando consumpsit; mox utrumque consilium aspernatus, quod inter ancipitia deterrimum est, dum media sequitur, nec ausus est satis nec providit.</p>
<p>XLI. Missis ad Vitellium litteris auxilium postulat. Venere tres cohortes cum ala Britannica, neque ad fallendum aptus numerus neque ad penetrandum. Sed Valens ne in tanto quidem discrimine infamia caruit, quo minus rapere inlicitas voluptates adulteriisque ac stupris polluere hospitum domus crederetur: aderant vis et pecunia et ruentis fortunae novissima libido. Adventu demum peditum equitumque pravitas consilii patuit, quia nec vadere per hostis tam parva manu poterat, etiam si fidissima foret, nec integram fidem attulerant; pudor tamen et praesentis ducis reverentia morabatur, haud diuturna vincla apud pavidos<a class="footnoteLink" href="#note_LCL111_396_1" id="target_note_LCL111_396_1"><sup>1</sup></a> periculorum et dedecoris securos. Eo metu cohortes Ariminum praemittit, alam tueri terga iubet: ipse paucis, quos adversa non mutaverant,

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_396_1"><a class="footnoteCrossrefLink" href="#target_note_LCL111_396_1" title="Click to highlight in text"><sup class="lineRef">1</sup>pavidos <span class="italic">Faernus</span>: avidos <span class="italic">M.</span></a></li><script type="text/javascript">document.getElementById('note_LCL111_396_1').style.display = "none";</script></ul></section></notes></section>