<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
foret, inclutus fama et potior. Munius Lupercus legatus legionis inter dona missus Veledae.<a class="footnoteLink" href="#note_LCL249_118_1" id="target_note_LCL249_118_1"><sup>1</sup></a> Ea virgo nationis Bructerae late imperitabat, vetere apud Germanos more, quo plerasque feminarum fatidicas et augescente superstitione arbitrantur<a class="footnoteLink" href="#note_LCL249_118_2" id="target_note_LCL249_118_2"><sup>2</sup></a> deas. Tuncque Veledae auctoritas adolevit; nam prosperas Germanis res et excidium legionum praedixerat. Sed Lupercus in itinere interfectus. Pauci centurionum tribunorumque in Gallia geniti reservantur pignus societati. Cohortium alarum legionum hiberna subversa cremataque, iis tantum relictis quae Mogontiaci ac Vindonissae sita sunt.</p>
<p>LXII. Legio sexta decima cum auxiliis simul deditis a Novaesio in coloniam Trevirorum transgredi iubetur, praefinita die intra quam castris excederet. Medium omne tempus per varias curas egere, ignavissimus quisque caesorum apud Vetera exemplo paventes, melior pars rubore et infamia: quale illud iter? Quis dux viae? Et omnia in arbitrio eorum quos vitae necisque dominos fecissent. Alii nulla dedecoris cura pecuniam aut carissima sibimet ipsi circumdare, quidam expedire arma telisque tamquam in aciem accingi. Haec meditantibus advenit proficiscendi hora expectatione tristior.





</p></section><notes><section class="footnotes"><ul><li class="note" id="note_LCL249_118_1"><a class="footnoteCrossrefLink" href="#target_note_LCL249_118_1" title="Click to highlight in text"><sup class="lineRef">1</sup>Veledae <span class="italic">Ryckius</span>: velaedae <span class="italic">M.</span></a></li><script type="text/javascript">document.getElementById('note_LCL249_118_1').style.display = "none";</script><li class="note" id="note_LCL249_118_2"><a class="footnoteCrossrefLink" href="#target_note_LCL249_118_2" title="Click to highlight in text"><sup class="lineRef">2</sup>arbitrantur <span class="italic">ed. Spirensis</span>: arbitrentur <span class="italic">M.</span></a></li><script type="text/javascript">document.getElementById('note_LCL249_118_2').style.display = "none";</script></ul></section></notes></section>