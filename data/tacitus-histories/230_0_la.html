<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
se reum Atticus obtulerat eaque confessione, sive aptum tempori<a class="footnoteLink" href="#note_LCL111_460_1" id="target_note_LCL111_460_1"><sup>1</sup></a> mendacium fuit, invidiam crimenque agnovisse et a partibus Vitellii amolitus videbatur.</p>
<p>LXXVI. Isdem diebus L. Vitellius positis apud Feroniam castris excidio Tarracinae imminebat, clausis illic gladiatoribus remigibusque, qui non egredi moenia neque periculum in aperto audebant. Praeerat, ut supra memoravimus, Iulianus gladiatoribus, Apollinaris remigibus, lascivia socordiaque gladiatorum magis quam ducum similes. Non vigilias agere, non intuta moenium firmare: noctu dieque fluxi et amoena litorum personantes, in ministerium luxus dispersis militibus, de bello tantum inter convivia loquebantur. Paucos ante dies discesserat Apinius Tiro donisque ac pecuniis acerbe per municipia conquirendis plus invidiae quam virium partibus addebat.</p>
<p>LXXVII. Interim ad L. Vitellium servus Verginii<a class="footnoteLink" href="#note_LCL111_460_2" id="target_note_LCL111_460_2"><sup>2</sup></a> Capitonis perfugit pollicitusque, si praesidium acciperet, vacuam arcem traditurum, multa nocte cohortis expeditas summis montium iugis super caput hostium sistit: inde miles ad caedem magis quam ad pugnam decurrit. Sternunt inermos aut arma capientis et quosdam somno excitos, cum tenebris,


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_460_1"><a class="footnoteCrossrefLink" href="#target_note_LCL111_460_1" title="Click to highlight in text"><sup class="lineRef">1</sup>temporis <span class="italic">M.</span></a></li><script type="text/javascript">document.getElementById('note_LCL111_460_1').style.display = "none";</script><li class="note inline" id="note_LCL111_460_2"><a class="footnoteCrossrefLink" href="#target_note_LCL111_460_2" title="Click to highlight in text"><sup class="lineRef">2</sup>Verginii <span class="italic">Puteolanus</span>: vergilii <span class="italic">M.</span></a></li><script type="text/javascript">document.getElementById('note_LCL111_460_2').style.display = "none";</script></ul></section></notes></section>