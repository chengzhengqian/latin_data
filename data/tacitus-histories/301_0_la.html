<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
<p>LVII. Vocula Gallorum fraude inlectus ad hostem contendit; nec procul Veteribus aberat, cum Classicus ac Tutor per speciem explorandi praegressi cum ducibus Germanorum pacta firmavere. Tumque primum discreti a legionibus proprio vallo castra sua circumdant, obtestante Vocula non adeo turbatam civilibus armis rem Romanam ut Treviris etiam Lingonibusque despectui sit. Superesse fidas provincias, victores exercitus, fortunam imperii et ultores deos. Sic olim Sacrovirum et Aeduos, nuper Vindicem Galliasque singulis proeliis concidisse. Eadem rursus numina,<a class="footnoteLink" href="#note_LCL249_108_1" id="target_note_LCL249_108_1"><sup>1</sup></a> eadem fata ruptores foederum expectarent. Melius divo Iulio divoque Augusto notos eorum animos: Galbam et infracta tributa hostilis spiritus induisse. Nunc hostis, quia molle servitium; cum spoliati exutique fuerint, amicos fore. Haec ferociter locutus, postquam perstare in perfidia Classicum Tutoremque videt, verso itinere Novaesium concedit: Galli duum milium spatio distantibus campis consedere. Illuc commeantium centurionum militumque emebantur animi, ut (flagitium incognitum) Romanus exercitus in externa verba iurarent pignusque tanti sceleris nece aut vinculis legatorum daretur. Vocula, quamquam

</p></section><notes><section class="footnotes"><ul><li class="note" id="note_LCL249_108_1"><a class="footnoteCrossrefLink" href="#target_note_LCL249_108_1" title="Click to highlight in text"><sup class="lineRef">1</sup>numina <span class="italic">Rhenanus</span>: nomina <span class="italic">M.</span></a></li><script type="text/javascript">document.getElementById('note_LCL249_108_1').style.display = "none";</script></ul></section></notes></section>