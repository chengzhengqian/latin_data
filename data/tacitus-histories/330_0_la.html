<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
iussa numinis, suos Ptolemaeique visus, ingruentia mala exponit: vulgus aversari<a class="footnoteLink" href="#note_LCL249_166_1" id="target_note_LCL249_166_1"><sup>1</sup></a> regem, invidere Aegypto, sibi metuere templumque circumsedere. Maior hinc fama tradidit deum ipsum adpulsas litori navis sponte conscendisse: mirum inde dictu, tertio die tantum maris emensi Alexandriam adpelluntur. Templum pro magnitudine urbis extructum loco cui nomen Rhacotis; fuerat illic sacellum Serapidi atque Isidi antiquitus sacratum. Haec de origine et advectu dei celeberrima. Nec sum ignarus esse quosdam qui Seleucia urbe Syriae accitum regnante Ptolemaeo, quem tertia aetas tulit; alii auctorem eundem Ptolemaeum, sedem, ex qua transierit, Memphim perhibent, inclutam olim et veteris Aegypti columen. Deum ipsum multi Aesculapium, quod medeatur aegris corporibus, quidam Osirin, antiquissimum illis gentibus numen, plerique Iovem ut rerum omnium potentem, plurimi Ditem patrem insignibus, quae<a class="footnoteLink" href="#note_LCL249_166_2" id="target_note_LCL249_166_2"><sup>2</sup></a> in ipso manifesta, aut per ambages coniectant.</p>
<p>LXXXV. At Domitianus Mucianusque antequam Alpibus propinquarent, prosperos rerum in Treviris gestarum nuntios accepere. Praecipua victoriae fides dux hostium Valentinus nequaquam abiecto animo,




</p></section><notes><section class="footnotes"><ul><li class="note" id="note_LCL249_166_1"><a class="footnoteCrossrefLink" href="#target_note_LCL249_166_1" title="Click to highlight in text"><sup class="lineRef">1</sup>aversari <span class="italic">Muretus</span>: adversari <span class="italic">M.</span></a></li><script type="text/javascript">document.getElementById('note_LCL249_166_1').style.display = "none";</script><li class="note" id="note_LCL249_166_2"><a class="footnoteCrossrefLink" href="#target_note_LCL249_166_2" title="Click to highlight in text"><sup class="lineRef">2</sup>quae <span class="italic">Puteolanus</span>: queque <span class="italic">M.</span></a></li><script type="text/javascript">document.getElementById('note_LCL249_166_2').style.display = "none";</script></ul></section></notes></section>