<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
militem eminus fodiebant; simul e mole, quam eductam in Rhenum rettulimus, Bructerorum cuneus transnatavit. Turbata ibi res et pellebatur sociarum cohortium acies, cum legiones pugnam excipiunt suppressaque hostium ferocia proelium aequatur. Inter quae perfuga Batavus adiit Cerialem, terga hostium promittens, si extremo paludis eques mitteretur: solidum illa et Cugernos, quibus custodia obvenisset, parum intentos. Duae alae cum perfuga missae incauto hosti circumfunduntur. Quod ubi clamore cognitum, legiones a fronte incubuere, pulsique Germani Rhenum fuga petebant. Debellatum eo die foret, si Romana classis sequi maturasset: ne eques quidem institit, repente fusis imbribus et propinqua nocte.</p>
<p>XIX. Postera die quartadecima legio in superiorem provinciam Gallo Annio<a class="footnoteLink" href="#note_LCL249_206_1" id="target_note_LCL249_206_1"><sup>1</sup></a> missa: Cerialis exercitum decima ex Hispania legio supplevit: Civili Chaucorum auxilia venere. Non tamen ausus oppidum Batavorum armis tueri, raptis quae ferri poterant, ceteris iniecto igni, in insulam concessit, gnarus deesse navis efficiendo ponti, neque exercitum Romanum aliter transmissurum: quin et diruit<a class="footnoteLink" href="#note_LCL249_206_2" id="target_note_LCL249_206_2"><sup>2</sup></a> molem a Druso Germanico factam Rhenumque prono alveo


</p></section><notes><section class="footnotes"><ul><li class="note" id="note_LCL249_206_1"><a class="footnoteCrossrefLink" href="#target_note_LCL249_206_1" title="Click to highlight in text"><sup class="lineRef">1</sup>Annio <span class="italic">Puteolanus</span>: animo <span class="italic">M<sup>2</sup></span>.</a></li><script type="text/javascript">document.getElementById('note_LCL249_206_1').style.display = "none";</script><li class="note" id="note_LCL249_206_2"><a class="footnoteCrossrefLink" href="#target_note_LCL249_206_2" title="Click to highlight in text"><sup class="lineRef">2</sup>diluit <span class="italic">M</span><sup>2</sup>,</a></li><script type="text/javascript">document.getElementById('note_LCL249_206_2').style.display = "none";</script></ul></section></notes></section>