<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
miles, quamquam rebus trepidis, arma ordinesque retinebat. Ubiorum Trevirorumque auxilia foeda fuga dispersa totis campis palantur: illuc incubuere Germani, et fuit interim effugium legionibus in castra, quibus Veterum nomen est. Pracfectus alae Batavorum Claudius Labeo, oppidano certamine aemulus Civili, ne interfectus invidiam<a class="footnoteLink" href="#note_LCL249_36_1" id="target_note_LCL249_36_1"><sup>1</sup></a> apud popularis, vel, si retineretur, semina discordiae praeberet, in Frisios avehitur.</p>
<p>XIX. Isdem diebus Batavorum et Canninefatium cohortis, cum iussu Vitellii in urbem pergerent, missus a Civile nuntius adsequitur. Intumuere statim superbia ferociaque et pretium itineris donativum, duplex stipendium, augeri equitum numerum, promissa sane a Vitellio, postulabant, non ut adsequerentur, sed causam seditioni. Et Flaccus multa concedendo nihil aliud effecerat quam ut acrius exposcerent quae sciebant negaturum. Spreto Flacco inferiorem Germaniam petivere ut Civili iungerentur. Hordeonius adhibitis tribunis centurionibusque consultavit num obsequium abnuentis vi coerceret; mox insita ignavia et trepidis ministris, quos ambiguus auxiliorum animus et subito dilectu suppletae legiones angebant, statuit continere intra





</p></section><notes><section class="footnotes"><ul><li class="note" id="note_LCL249_36_1"><a class="footnoteCrossrefLink" href="#target_note_LCL249_36_1" title="Click to highlight in text"><sup class="lineRef">1</sup>invidia <span class="italic">M.</span></a></li><script type="text/javascript">document.getElementById('note_LCL249_36_1').style.display = "none";</script></ul></section></notes></section>