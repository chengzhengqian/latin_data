<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
quos spiritus gessisset, vultu ferebat. Auditus ideo tantum ut nosceretur ingenium eius, damnatusque inter ipsum supplicium exprobranti cuidam patriam eius captam accipere se solacium mortis respondit. Sed Mucianus quod diu occultaverat, ut recens exprompsit: quoniam benignitate deum fractae hostium vires forent, parum decore Domitianum confecto prope bello alienae gloriae interventurum. Si status imperii aut salus Galliarum in discrimine verteretur, debuisse Caesarem in acie stare, Canninefatis Batavosque minoribus ducibus delegandos: ipse Luguduni vim fortunamque principatus e proximo ostentaret,<a class="footnoteLink" href="#note_LCL249_168_1" id="target_note_LCL249_168_1"><sup>1</sup></a> nec parvis periculis immixtus et maioribus non defuturus.</p>
<p>LXXXVI. Intellegebantur artes, sed pars obsequii in eo ne deprehenderentur: ita Lugudunum ventum. Unde creditur Domitianus occultis ad Cerialem nuntiis fidem eius temptavisse an praesenti sibi exercitum imperiumque traditurus foret. Qua cogitatione bellum adversus patrem agitaverit an opes virisque adversus fratrem, in incerto fuit: nam Cerialis salubri temperamento elusit ut vana pueriliter cupientem. Domitianus sperni a senioribus iuventam



</p></section><notes><section class="footnotes"><ul><li class="note" id="note_LCL249_168_1"><a class="footnoteCrossrefLink" href="#target_note_LCL249_168_1" title="Click to highlight in text"><sup class="lineRef">1</sup>ostentaret <span class="italic">Rhenanus</span>: ostentare <span class="italic">M.</span></a></li><script type="text/javascript">document.getElementById('note_LCL249_168_1').style.display = "none";</script></ul></section></notes></section>