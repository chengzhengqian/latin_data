<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
ponte Hostiliam rursus, inde Cremonam pergunt, ut legionibus primae Italicae et unietvicensimae Rapaci iungerentur, quas Caecina ad obtinendam Cremonam cum parte equitum praemiserat.</p>
<p>XV. Ubi haec comperta Antonio, discordis animis, discretos viribus hostium exercitus adgredi statuit, antequam ducibus auctoritas, militi obsequium et iunctis legionibus fiducia rediret. Namque Fabium Valentem profectum ab urbe adceleraturumque cognita Caecinae proditione coniectabat; et fidus Vitellio Fabius nec militiae ignarus. Simul ingens Germanorum vis per Raetiam timebatur. Ex<a class="footnoteLink" href="#note_LCL111_354_1" id="target_note_LCL111_354_1"><sup>1</sup></a> Britannia Galliaque et Hispania auxilia Vitellius acciverat, immensam belli luem, ni Antonius id ipsum metuens festinato proelio victoriam praecepisset. Universo cum exercitu secundis<a class="footnoteLink" href="#note_LCL111_354_2" id="target_note_LCL111_354_2"><sup>2</sup></a> a Verona castris Bedriacum venit. Postero die legionibus ad muniendum retentis, auxiliares cohortes in Cremonensem agrum missae ut specie parandarum copiarum civili praeda miles imbueretur: ipse cum quattuor milibus equitum ad octavum a Bedriaco progressus quo licentius popularentur. Exploratores, ut mos est, longius curabant.</p>
<p>XVI. Quinta ferme hora diei erat, cum citus eques


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_354_1"><a class="footnoteCrossrefLink" href="#target_note_LCL111_354_1" title="Click to highlight in text"><sup class="lineRef">1</sup>ex <span class="italic">Agricola</span>: et <span class="italic">M.</span></a></li><script type="text/javascript">document.getElementById('note_LCL111_354_1').style.display = "none";</script><li class="note" id="note_LCL111_354_2"><a class="footnoteCrossrefLink" href="#target_note_LCL111_354_2" title="Click to highlight in text"><sup class="lineRef">2</sup>secundi <span class="italic">M.</span></a></li><script type="text/javascript">document.getElementById('note_LCL111_354_2').style.display = "none";</script></ul></section></notes></section>