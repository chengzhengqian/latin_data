<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
belloque male consuleret. Legiones victrices, octava, undecima, decima tertia,<a class="footnoteLink" href="#note_LCL249_132_1" id="target_note_LCL249_132_1"><sup>1</sup></a> Vitellianarum unaetvicensima, e recens conscriptis secunda Poeninis Cottianisque Alpibus, pars monte Graio traducuntur; quarta decima legio a Britannia, sexta ac prima ex Hispania accitae.</p>
<p>Igitur venientis exercitus fama et suopte ingenio ad mitiora inclinantes Galliarum civitates in Remos convenere. Trevirorum legatio illic opperiebatur, acerrimo instinctore belli Iulio Valentino. Is meditata oratione cuncta magnis imperiis obiectari solita contumeliasque et invidiam in populum Romanum effudit, turbidus miscendis seditionibus et plerisque gratus vaecordi facundia.</p>
<p>LXIX. At Iulius Auspex a primoribus Remorum, vim Romanam pacisque bona dissertans et sumi bellum etiam ab ignavis, strenuissimi cuiusque periculo geri, iamque super caput legiones, sapientissimum quemque reverentia fideque, iuniores periculo ac metu continuit: et Valentini animum laudabant, consilium Auspicis sequebantur. Constat obstitisse Treviris Lingonibusque apud Gallias, quod Vindicis motu cum Verginio steterant. Deterruit plerosque provinciarum aemulatio: quod bello caput? Unde

</p></section><notes><section class="footnotes"><ul><li class="note" id="note_LCL249_132_1"><a class="footnoteCrossrefLink" href="#target_note_LCL249_132_1" title="Click to highlight in text"><sup class="lineRef">1</sup>octava, undecima, decima tertia <span class="italic">Mommsen</span>: vim. xj viij <span class="italic">M.</span></a></li><script type="text/javascript">document.getElementById('note_LCL249_132_1').style.display = "none";</script></ul></section></notes></section>