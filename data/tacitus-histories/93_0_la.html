<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
tenuit. Sed Corsicam prope adflixit Decumi Pacarii procuratoris temeritas, tanta mole belli nihil in summam<a class="footnoteLink" href="#note_LCL111_186_1" id="target_note_LCL111_186_1"><sup>1</sup></a> profutura, ipsi exitiosa. Namque Othonis odio iuvare Vitellium Corsorum viribus statuit, inani auxilio etiam si provenisset. Vocatis principibus insulae consilium aperit, et contra dicere ausos, Claudium Pyrrichum trierarchum Liburnicarum ibi navium, Quintium Certum equitem Romanum, interfici iubet: quorum morte exterriti qui aderant, simul ignara et alieni metus socia imperitorum<a class="footnoteLink" href="#note_LCL111_186_2" id="target_note_LCL111_186_2"><sup>2</sup></a> turba in verba Vitellii iuravere. Sed ubi dilectum agere Pacarius et inconditos homines fatigare militiae muneribus occepit, laborem insolitum perosi infirmitatem suam reputabant: insulam esse quam incolerent, et longe Germaniam virisque legionum; direptos vastatosque classe etiam quos cohortes alaeque protegerent. Et aversi repente animi, nec tamen aperta vi: aptum tempus insidiis legere. Digressis qui Pacarium frequentabant, nudus et auxilii inops balineis interficitur; trucidati et comites. Capita ut hostium ipsi interfectores ad Othonem tulere; neque eos aut Otho praemio adfecit aut puniit Vitellius, in multa conluvie rerum maioribus flagitiis permixtos.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL111_186_1"><a class="footnoteCrossrefLink" href="#target_note_LCL111_186_1" title="Click to highlight in text"><sup class="lineRef">1</sup>summam <span class="italic">Rhenanus</span>: summa <span class="italic">M.</span></a></li><script type="text/javascript">document.getElementById('note_LCL111_186_1').style.display = "none";</script><li class="note" id="note_LCL111_186_2"><a class="footnoteCrossrefLink" href="#target_note_LCL111_186_2" title="Click to highlight in text"><sup class="lineRef">2</sup>imperatorum <span class="italic">M.</span></a></li><script type="text/javascript">document.getElementById('note_LCL111_186_2').style.display = "none";</script></ul></section></notes></section>