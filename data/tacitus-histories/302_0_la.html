<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
plerique fugam suadebant, audendum ratus vocata contione in hunc modum disseruit:</p>
<p>LVIII. â€œNumquam apud vos verba feci aut pro vobis sollicitior aut pro me securior. Nam mihi exitium parari libens audio mortemque in tot malis [hostium]<a class="footnoteLink" href="#note_LCL249_110_1" id="target_note_LCL249_110_1"><sup>1</sup></a> ut finem miseriarum expecto: vestri me pudet miseretque, adversus quos non proelium et acies parantur; id enim fas armorum et ius hostium est: bellum cum populo Romano vestris se manibus gesturum Classicus sperat imperiumque et sacramentum Galliarum ostentat. Adeo nos, si fortuna in praesens virtusque deseruit, etiam vetera exempla deficiunt, quotiens Romanae legiones perire praeoptaverint ne loco pellerentur? Socii saepe nostri excindi urbis suas seque cum coniugibus ac liberis cremari pertulerunt, neque aliud pretium exitus quam fides famaque. Tolerant cum maxime inopiam obsidiumque apud Vetera legiones nec terrore aut promissis demoventur: nobis super arma et viros et egregia castrorum munimenta frumentum et commeatus quamvis longo bello pares. Pecunia nuper etiam donativo suffecit,<a class="footnoteLink" href="#note_LCL249_110_2" id="target_note_LCL249_110_2"><sup>2</sup></a> quod sive a Vespasiano sive a Vitellio datum interpretari mavultis, ab imperatore certe Romano accepistis. Tot bellorum victores, apud Geldubam, apud Vetera, fuso totiens hoste, si


</p></section><notes><section class="footnotes"><ul><li class="note" id="note_LCL249_110_1"><a class="footnoteCrossrefLink" href="#target_note_LCL249_110_1" title="Click to highlight in text"><sup class="lineRef">1</sup>hostium <span class="italic">secl. Acidalius.</span></a></li><script type="text/javascript">document.getElementById('note_LCL249_110_1').style.display = "none";</script><li class="note" id="note_LCL249_110_2"><a class="footnoteCrossrefLink" href="#target_note_LCL249_110_2" title="Click to highlight in text"><sup class="lineRef">2</sup>suffecit <span class="italic">Lipsius</span>: sufficit <span class="italic">M.</span></a></li><script type="text/javascript">document.getElementById('note_LCL249_110_2').style.display = "none";</script></ul></section></notes></section>