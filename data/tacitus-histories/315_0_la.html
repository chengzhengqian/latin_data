<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Praeerat Iulius Briganticus sorore Civilis genitus, ut ferme acerrima proximorum odia sunt, invisus avunculo infensusque. Tutor Trevirorum copias, recenti Vangionum, Caeracatium, Tribocorum dilectu auctas, veterano pedite atque equite firmavit, corruptis spe aut metu subactis legionariis; qui primo cohortem praemissam a Sextilio Felice interficiunt, mox ubi duces exercitusque Romanus propinquabant, honesto transfugio rediere, secutis Tribocis Vangionibusque et Caeracatibus. Tutor Treviris comitantibus, vitato Mogontiaco, Bingium concessit, fidens loco, quia pontem Navae<a class="footnoteLink" href="#note_LCL249_136_1" id="target_note_LCL249_136_1"><sup>1</sup></a> fluminis abruperat, sed incursu cohortium, quas Sextilius ducebat, et reperto vado proditus fususque. Ea clade perculsi Treviri, et plebes omissis armis per agros palatur: quidam principum, ut primi posuisse bellum viderentur, in civitates quae societatem Romanam non exuerant, perfugere. Legiones a Novaesio Bonnaque in Treviros, ut supra memoravimus, traductae se ipsae<a class="footnoteLink" href="#note_LCL249_136_2" id="target_note_LCL249_136_2"><sup>2</sup></a> in verba Vespasiani adigunt. Haec Valentino absente gesta; qui ubi adventabat furens cunctaque rursus in turbas et exitium conversurus, legiones in Mediomatricos, sociam civitatem, abscessere: Valentinus ac Tutor in arma Treviros retrahunt, occisis








</p></section><notes><section class="footnotes"><ul><li class="note" id="note_LCL249_136_1"><a class="footnoteCrossrefLink" href="#target_note_LCL249_136_1" title="Click to highlight in text"><sup class="lineRef">1</sup>Navae <span class="italic">Rhenanus</span>: navas <span class="italic">M.</span></a></li><script type="text/javascript">document.getElementById('note_LCL249_136_1').style.display = "none";</script><li class="note" id="note_LCL249_136_2"><a class="footnoteCrossrefLink" href="#target_note_LCL249_136_2" title="Click to highlight in text"><sup class="lineRef">2</sup>ipsae <span class="italic">Ernesti</span>: ipsas <span class="italic">M.</span></a></li><script type="text/javascript">document.getElementById('note_LCL249_136_2').style.display = "none";</script></ul></section></notes></section>