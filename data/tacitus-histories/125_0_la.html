<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Vitelliani spoliare, rapere, vi et stupris polluere: in omne fas<a class="footnoteLink" href="#note_LCL111_250_1" id="target_note_LCL111_250_1"><sup>1</sup></a> nefasque avidi aut venales non sacro, non profano abstinebant. Et fuere qui inimicos suos specie militum interficerent; ipsique milites regionum gnari refertos agros, ditis dominos in praedam aut, si repugnatum foret, ad exitium destinabant, obnoxiis ducibus et prohibere non ausis. Minus avaritiae in Caecina, plus ambitionis: Valens ob lucra et quaestus infamis eoque alienae etiam culpae dissimulator. Iam pridem attritis Italiae rebus tantum peditum equitumque, vis damnaque et iniuriae aegre tolerabantur.</p>
<p>LVII. Interim Vitellius victoriae suae nescius ut ad integrum bellum reliquas Germanici exercitus viris trahebat. Pauci veterum militum in hibernis relicti, festinatis per Gallias dilectibus, ut remanentium legionum nomina supplerentur. Cura ripae Hordeonio Flacco permissa; ipse e Britannico exercitu<a class="footnoteLink" href="#note_LCL111_250_2" id="target_note_LCL111_250_2"><sup>2</sup></a> delecta octo milia sibi adiunxit. Et paucorum dierum iter progressus prosperas apud Bedriacum res ac morte Othonis concidisse bellum accepit: vocata contione virtutem militum laudibus cumulat. Postulante exercitu ut libertum suum Asiaticum


</p></section><notes><section class="footnotes"><ul><li class="note" id="note_LCL111_250_1"><a class="footnoteCrossrefLink" href="#target_note_LCL111_250_1" title="Click to highlight in text"><sup class="lineRef">1</sup>omnelas <span class="italic">M.</span></a></li><script type="text/javascript">document.getElementById('note_LCL111_250_1').style.display = "none";</script><li class="note inline" id="note_LCL111_250_2"><a class="footnoteCrossrefLink" href="#target_note_LCL111_250_2" title="Click to highlight in text"><sup class="lineRef">2</sup>exercitu <span class="italic">add. Heraeus.</span></a></li><script type="text/javascript">document.getElementById('note_LCL111_250_2').style.display = "none";</script></ul></section></notes></section>