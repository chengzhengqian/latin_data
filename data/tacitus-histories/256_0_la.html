<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Tertullinus tribunus plebis intercessit ne quid super tanta re principe absente statueretur. Censuerat Helvidius ut Capitolium publice restitueretur, adiuvaret Vespasianus. Eam sententiam modestissimus quisque silentio, deinde oblivio transmisit: fuere qui et meminissent.</p>
<p>X. Tum invectus est Musonius Rufus in P. Celerem, a quo Baream Soranum falso testimonio circumventum arguebat. Ea cognitione renovari odia accusationum videbantur. Sed vilis et nocens reus protegi non poterat: quippe Sorani sancta memoria; Celer professus sapientiam, dein testis in Baream, proditor corruptorque amicitiae cuius se magistrum ferebat. Proximus dies causae destinatur; nec tam Musonius aut Publius quam Priscus et Marcellus ceterique, motis ad ultionem<a class="footnoteLink" href="#note_LCL249_18_1" id="target_note_LCL249_18_1"><sup>1</sup></a> animis, expectabantur.</p>
<p>XI. Tali rerum statu, cum discordia inter patres,<a class="footnoteLink" href="#note_LCL249_18_2" id="target_note_LCL249_18_2"><sup>2</sup></a> ira apud victos, nulla in victoribus auctoritas, non leges, non princeps in civitate essent, Mucianus urbem ingressus cuncta simul in se traxit. Fracta Primi Antonii Varique Arrii potentia, male dissimulata in eos Muciani iracundia, quamvis vultu tegeretur. Sed civitas rimandis offensis sagax verterat se transtuleratque: ille unus ambiri, coli.






</p></section><notes><section class="footnotes"><ul><li class="note" id="note_LCL249_18_1"><a class="footnoteCrossrefLink" href="#target_note_LCL249_18_1" title="Click to highlight in text"><sup class="lineRef">1</sup>ad ultionem <span class="italic">Lipsius</span>: adulationibua <span class="italic">M.</span></a></li><script type="text/javascript">document.getElementById('note_LCL249_18_1').style.display = "none";</script><li class="note" id="note_LCL249_18_2"><a class="footnoteCrossrefLink" href="#target_note_LCL249_18_2" title="Click to highlight in text"><sup class="lineRef">2</sup>partes <span class="italic">M.</span></a></li><script type="text/javascript">document.getElementById('note_LCL249_18_2').style.display = "none";</script></ul></section></notes></section>