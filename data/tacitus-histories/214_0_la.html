<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
dilabi paulatim senatores equitesque, primo cunctanter et ubi ipse non aderat, mox contemptim et sine<a class="footnoteLink" href="#note_LCL111_428_1" id="target_note_LCL111_428_1"><sup>1</sup></a> discrimine donec Vitellius pudore inriti conatus quae non dabantur remisit.</p>
<p>LIX. Ut terrorem Italiae possessa Mevania ac velut renatum ex integro bellum intulerat, ita haud dubium erga Flavianas partis studium tam pavidus Vitellii discessus addidit. Erectus Samnis Paelignusque et Marsi aemulatione quod Campania praevenisset, ut in novo obsequio, ad cuncta belli munia acres erant. Sed foeda hieme per transitum Appennini conflictatus exercitus, et vix quieto agmine nives eluctantibus patuit quantum discriminis adeundum foret, ni Vitellium retro fortuna vertisset, quae Flavianis ducibus non minus saepe quam ratio adfuit. Obvium illic Petilium Cerialem habuere, agresti cultu et notitia locorum custodias Vitellii elapsum. Propinqua adfinitas Ceriali cum Vespasiano, nec ipse inglorius militiae, eoque inter duces adsumptus est. Flavio quoque Sabino ac Domitiano patuisse effugium multi tradidere; et missi ab Antonio nuntii per varias fallendi artis penetrabant, locum ac praesidium monstrantes. Sabinus inhabilem

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_428_1"><a class="footnoteCrossrefLink" href="#target_note_LCL111_428_1" title="Click to highlight in text"><sup class="lineRef">1</sup>contemptim et sine <span class="italic">Pichena</span>: contempti mesti ne <span class="italic">M.</span></a></li><script type="text/javascript">document.getElementById('note_LCL111_428_1').style.display = "none";</script></ul></section></notes></section>