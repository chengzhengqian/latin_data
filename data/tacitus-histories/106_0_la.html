<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
minus Vitellii ignavae voluptates quam Othonis flagrantissimae libidines timebantur: addiderat huic terrorem atque odium caedes Galbae, contra illi initium belli nemo imputabat. Vitellius ventre et gula sibi inhonestus,<a class="footnoteLink" href="#note_LCL111_212_1" id="target_note_LCL111_212_1"><sup>1</sup></a> Otho luxu saevitia audacia rei publicae exitiosior ducebatur.</p>
<p>Coniunctis Caecinae ac Valentis copiis nulla ultra penes Vitellianos mora quin totis viribus certarent: Otho consultavit trahi bellum an fortunam experiri placeret.</p>
<p>XXXII. Tunc Suetonius Paulinus dignum fama sua ratus, qua nemo illa tempestate militaris rei callidior habebatur, de toto genere belli censere, festinationem hostibus, moram ipsis utilem disseruit: exercitum Vitellii universum advenisse, nec multum virium a tergo, quoniam Galliae tumeant et deserere Rheni ripam inrupturis tam infestis nationibus non conducat; Britannicum militem hoste et mari distineri:<a class="footnoteLink" href="#note_LCL111_212_2" id="target_note_LCL111_212_2"><sup>2</sup></a> Hispanias armis non ita redundare; provinciam Narbonensem incursu classis et adverso proelio contremuisse; clausam Alpibus et nullo maris subsidio transpadanam Italiam atque ipso transitu exercitus vastam; non frumentum usquam exercitui, nec exercitum sine copiis retineri posse: iam Germanos,


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_212_1"><a class="footnoteCrossrefLink" href="#target_note_LCL111_212_1" title="Click to highlight in text"><sup class="lineRef">1</sup>inhonestus <span class="italic">Victorius</span>: inhostus <span class="italic">M.</span></a></li><script type="text/javascript">document.getElementById('note_LCL111_212_1').style.display = "none";</script><li class="note" id="note_LCL111_212_2"><a class="footnoteCrossrefLink" href="#target_note_LCL111_212_2" title="Click to highlight in text"><sup class="lineRef">2</sup>destineri <span class="italic">M.</span></a></li><script type="text/javascript">document.getElementById('note_LCL111_212_2').style.display = "none";</script></ul></section></notes></section>