<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
urbis intentus adversam de Domitiano famam accipit, tamquam terminos aetatis et concessa filio egrederetur: igitur validissimam exercitus partem Tito tradit ad reliqua Iudaici belli perpetranda.</p>
<p>LII. Titum, antequam digrederetur, multo apud patrem sermone orasse ferunt<a class="footnoteLink" href="#note_LCL249_98_1" id="target_note_LCL249_98_1"><sup>1</sup></a> ne criminantium nuntiis temere accenderetur integrumque se ac placabilem filio praestaret. Non legiones, non classis proinde firma imperii munimenta quam numerum liberorum; nam amicos tempore, fortuna, cupidinibus aliquando aut erroribus imminui, transferri, desinere: suum cuique sanguinem indiscretum, sed maxime principibus, quorum prosperis et alii fruantur, adversa ad iunctissimos pertineant. Ne fratribus quidem mansuram concordiam, ni parens exemplum praebuisset. Vespasianus haud aeque Domitiano mitigatus quam Titi pietate gaudens, bono esse animo iubet belloque et armis rem publicam attollere: sibi pacem domumque curae fore. Tum celerrimas navium frumento onustas saevo adhuc mari committit: quippe tanto discrimine urbs nutabat ut decem haud amplius dierum frumentum in horreis fuerit, cum a Vespasiano commeatus subvenere.</p>
<p>LIII. Curam restituendi Capitolii in Lucium Vestinum confert, equestris ordinis virum, sed auctoritate



</p></section><notes><section class="footnotes"><ul><li class="note" id="note_LCL249_98_1"><a class="footnoteCrossrefLink" href="#target_note_LCL249_98_1" title="Click to highlight in text"><sup class="lineRef">1</sup><span class="italic">Vid. ad cap.</span> xlvi.</a></li><script type="text/javascript">document.getElementById('note_LCL249_98_1').style.display = "none";</script></ul></section></notes></section>