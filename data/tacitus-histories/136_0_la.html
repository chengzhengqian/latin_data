<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
munere Caecinae insistere Bedriacensibus campis ac vestigia recentis victoriae lustrare oculis concupivit. foedum atque atrox spectaculum: intra quadragensimum pugnae diem lacera corpora, trunci artus, putres virorum equorumque formae, infecta tabo humus, protritis arboribus ac frugibus dira vastitas. Nec minus inhumana pars viae quam Cremonenses lauru rosaque constraverant, extructis altaribus caesisque victimis regium in morem; quae laeta in praesens mox perniciem ipsis fecere. Aderant Valens et Caecina, monstrabantque pugnae locos: hinc inrupisse legionum agmen, hinc equites coortos, inde circumfusas auxiliorum manus: iam tribuni praefectique, sua quisque facta extollentes, falsa vera aut maiora vero miscebant. Vulgus quoque militum clamore et gaudio deflectere via, spatia certaminum recognoscere, aggerem armorum, strues corporum intueri mirari; et erant quos varia sors<a class="footnoteLink" href="#note_LCL111_272_1" id="target_note_LCL111_272_1"><sup>1</sup></a> rerum lacrimaeque et misericordia subiret. At non Vitellius flexit oculos nec tot milia insepultorum civium exhorruit: laetus ultro et tam propinquae sortis ignarus instaurabat sacrum dis loci.</p>
<p>LXXI. Exim Bononiae a Fabio Valente gladiatorum spectaculum editur, advecto ex urbe cultu. Quantoque

</p></section><notes><section class="footnotes"><ul><li class="note" id="note_LCL111_272_1"><a class="footnoteCrossrefLink" href="#target_note_LCL111_272_1" title="Click to highlight in text"><sup class="lineRef">1</sup>fors <span class="italic">M.</span></a></li><script type="text/javascript">document.getElementById('note_LCL111_272_1').style.display = "none";</script></ul></section></notes></section>