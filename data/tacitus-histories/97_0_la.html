<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
ex<a class="footnoteLink" href="#note_LCL111_194_1" id="target_note_LCL111_194_1"><sup>1</sup></a> vicinis coloniis invidia et<a class="footnoteLink" href="#note_LCL111_194_2" id="target_note_LCL111_194_2"><sup>2</sup></a> aemulatione, quod nulla in Italia moles tam capax foret. Quocumque casu accidit, dum atrociora metuebantur, in levi habitum, reddita securitate, tamquam nihil gravius pati potuissent, maerebant. Ceterum multo suorum cruore pulsus Caecina, et nox parandis operibus absumpta. Vitelliani pluteos cratisque et vineas subfodiendis muris protegendisque obpugnatoribus, Othoniani sudis et immensas lapidum ac plumbi aerisque molis perfringendis obruendisque hostibus expediunt. Utrimque pudor, utrimque gloria et diversae exhortationes hinc legionum et Germanici exercitus robur, inde urbanae militiae et praetoriarum cohortium decus attollentium; illi ut segnem et desidem et circo ac theatris corruptum militem, hi peregrinum et externum increpabant. Simul Othonem ac Vitellium celebrantes culpantesve uberioribus inter se probris quam laudibus stimulabantur.</p>
<p>XXII. Vixdum orto die plena propugnatoribus moenia, fulgentes armis virisque campi: densum legionum agmen, sparsa auxiliorum manus altiora murorum sagittis aut saxis incessere, neglecta aut aevo fluxa comminus adgredi. Ingerunt desuper Othoniani pila librato magis et certo ictu adversus


</p></section><notes><section class="footnotes"><ul><li class="note" id="note_LCL111_194_1"><a class="footnoteCrossrefLink" href="#target_note_LCL111_194_1" title="Click to highlight in text"><sup class="lineRef">1</sup>ex <span class="italic">Halm</span>: et <span class="italic">M.</span></a></li><script type="text/javascript">document.getElementById('note_LCL111_194_1').style.display = "none";</script><li class="note" id="note_LCL111_194_2"><a class="footnoteCrossrefLink" href="#target_note_LCL111_194_2" title="Click to highlight in text"><sup class="lineRef">2</sup>invidia et <span class="italic">Muretus</span>: invidiae <span class="italic">M.</span></a></li><script type="text/javascript">document.getElementById('note_LCL111_194_2').style.display = "none";</script></ul></section></notes></section>