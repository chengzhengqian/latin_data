<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Ornatum ipsius municipia et coloniae in superbiam trahebant, quod versicolori sagulo, bracas [barbarum tecgmen]<a class="footnoteLink" href="#note_LCL111_192_1" id="target_note_LCL111_192_1"><sup>1</sup></a> indutus togatos adloqueretur. Uxorem quoque eius Saloninam, quamquam in nullius iniuriam insignis equo ostroque veheretur, tamquam laesi gravabantur, insita mortalibus natura recentem aliorum felicitatem acribus oculis introspicere modumque fortunae a nullis magis exigere quam quos in aequo<a class="footnoteLink" href="#note_LCL111_192_2" id="target_note_LCL111_192_2"><sup>2</sup></a> viderunt. Caecina Padum transgressus, temptata Othonianorum fide per conloquium et promissa, isdem petitus, postquam pax et concordia speciosis et inritis nominibus iactata sunt, consilia curasque in obpugnationem Placentiae magno terrore vertit, gnarus ut initia belli provenissent famam in cetera fore.</p>
<p>XXI. Sed primus dies impetu magis quam veterani exercitus artibus transactus: aperti incautique muros subiere, cibo vinoque praegraves. In eo certamine pulcherrimum amphitheatri opus, situm extra muros, conflagravit, sive ab obpugnatoribus incensum, dum faces et glandis et missilem ignem in obsessos iaculantur, sive ab obsessis, dum retorta ingerunt.<a class="footnoteLink" href="#note_LCL111_192_3" id="target_note_LCL111_192_3"><sup>3</sup></a> Municipale vulgus, pronum ad suspiciones, fraude inlata ignis alimenta credidit a quibusdam



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_192_1"><a class="footnoteCrossrefLink" href="#target_note_LCL111_192_1" title="Click to highlight in text"><sup class="lineRef">1</sup><span class="italic">secl. Ritter</span></a></li><script type="text/javascript">document.getElementById('note_LCL111_192_1').style.display = "none";</script><li class="note inline" id="note_LCL111_192_2"><a class="footnoteCrossrefLink" href="#target_note_LCL111_192_2" title="Click to highlight in text"><sup class="lineRef">2</sup>inequos <span class="italic">M.</span></a></li><script type="text/javascript">document.getElementById('note_LCL111_192_2').style.display = "none";</script><li class="note" id="note_LCL111_192_3"><a class="footnoteCrossrefLink" href="#target_note_LCL111_192_3" title="Click to highlight in text"><sup class="lineRef">3</sup>retorta ingerunt <span class="italic">I. F. Gronovius</span>: reportans gerunt <span class="italic">M in rasura.</span></a></li><script type="text/javascript">document.getElementById('note_LCL111_192_3').style.display = "none";</script></ul></section></notes></section>