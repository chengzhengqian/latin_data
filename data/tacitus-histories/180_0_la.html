<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2"><p class="noindent">
Moesicis auxiliaribus adsequitur, quos multi e<a class="footnoteLink" href="#note_LCL111_360_1" id="target_note_LCL111_360_1"><sup>1</sup></a> legionariis quamquam raptim ductos aequabant: ita mixtus pedes equesque rupere legionum agmen. Et propinqua Cremonensium moenia quanto plus spei ad effugium minorem ad resistendum animum dabant. Nec Antonius ultra institit, memor laboris ac vulnerum, quibus tam anceps proelii fortuna, quamvis prospero fine, equites equosque adflictaverat.</p>
<p>XIX. Inumbrante vespera universum Flaviani exercitus robur advenit. Utque cumulos super et recentia caede vestigia incessere, quasi debellatum foret, pergere Cremonam et victos in deditionem accipere aut expugnare deposcunt. Haec in medio, pulchra dictu: illa sibi quisque, posse coloniam plano sitam impetu capi. Idem audaciae per tenebras inrumpentibus et maiorem rapiendi licentiam. Quod si lucem opperiantur, iam pacem, iam preces, et pro labore ac vulneribus clementiam et gloriam, inania, laturos, sed opes Cremonensium in sinu praefectorum legatorumque fore. Expugnatae urbis praedam ad militem, deditae ad duces pertinere. Spernuntur centuriones tribunique, ac ne vox cuiusquam

</p></section><notes><section class="footnotes"><ul><li class="note" id="note_LCL111_360_1"><a class="footnoteCrossrefLink" href="#target_note_LCL111_360_1" title="Click to highlight in text"><sup class="lineRef">1</sup>multi e <span class="italic">DÃ¼bner</span>: militiae <span class="italic">M.</span></a></li><script type="text/javascript">document.getElementById('note_LCL111_360_1').style.display = "none";</script></ul></section></notes></section>