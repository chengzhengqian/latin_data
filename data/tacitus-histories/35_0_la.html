<section class="div1 language" lang="la"><header><hgroup><h1>Cornelii Taciti Historiarum</h1></hgroup></header><section class="div2">
<p>XLI. Viso comminus armatorum agmine vexillarius comitatae Galbam cohortis (Atilium Vergilionem fuisse tradunt) dereptam Galbae imaginem solo adflixit; eo signo manifesta in Othonem omnium militum studia, desertum fuga populi forum, destricta adversus dubitantis tela. Iuxta Curtii lacum trepidatione ferentium Galba proiectus e sella ac provolutus est. Extremam eius vocem, ut cuique odium aut admiratio fuit, varie prodidere.<a class="footnoteLink" href="#note_LCL111_70_1" id="target_note_LCL111_70_1"><sup>1</sup></a> Alii suppliciter interrogasse quid mali meruisset, paucos dies exsolvendo donativo deprecatum: plures obtulisse ultro percussoribus iugulum: agerent ac ferirent, si ita e<a class="footnoteLink" href="#note_LCL111_70_2" id="target_note_LCL111_70_2"><sup>2</sup></a> re publica videretur. Non interfuit occidentium quid diceret. De percussore non satis constat: quidam Terentium evocatum, alii Laecanium; crebrior fama tradidit Camurium quintae decimae legionis militem impresso gladio iugulum eius hausisse. Ceteri crura brachiaque (nam pectus tegebatur) foede laniavere; pleraque vulnera feritate et saevitia trunco iam corpori adiecta.</p>
<p>XLII. Titum inde Vinium invasere, de quo et ipso ambigitur consumpseritne vocem eius instans metus, an proclamaverit non esse ab Othone mandatum ut occideretur. Quod seu finxit formidine seu conscientiam<a class="footnoteLink" href="#note_LCL111_70_3" id="target_note_LCL111_70_3"><sup>3</sup></a> coniurationis confessus est, huc



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL111_70_1"><a class="footnoteCrossrefLink" href="#target_note_LCL111_70_1" title="Click to highlight in text"><sup class="lineRef">1</sup>prodere <span class="italic">M.</span></a></li><script type="text/javascript">document.getElementById('note_LCL111_70_1').style.display = "none";</script><li class="note inline" id="note_LCL111_70_2"><a class="footnoteCrossrefLink" href="#target_note_LCL111_70_2" title="Click to highlight in text"><sup class="lineRef">2</sup>e <span class="italic">om. M.</span></a></li><script type="text/javascript">document.getElementById('note_LCL111_70_2').style.display = "none";</script><li class="note" id="note_LCL111_70_3"><a class="footnoteCrossrefLink" href="#target_note_LCL111_70_3" title="Click to highlight in text"><sup class="lineRef">3</sup>conscientiam <span class="italic">Acidalius</span>: conscientia <span class="italic">M.</span></a></li><script type="text/javascript">document.getElementById('note_LCL111_70_3').style.display = "none";</script></ul></section></notes></section>