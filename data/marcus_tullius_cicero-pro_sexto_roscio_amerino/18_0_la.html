<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

dixit hunc ne in convivio quidem ullo fere interfuisse. Nihil autem umquam debuit. Cupiditates porro quae possunt esse in eo, qui, ut ipse accusator obiecit, ruri semper habitarit et in agro colendo vixerit? quae vita maxime disiuncta a cupiditate et cum
<span class="br"></span><span class="lineNumber">40</span><span class="br"></span>officio coniuncta est. Quae res igitur tantum istum furorem Sex. Roscio obiecit? “Patri,” inquit, “non placebat.” Patri non placebat? quam ob causam? necesse est enim eam quoque iustam et magnam et perspicuam fuisse. Nam ut illud incredibile est, mortem oblatam esse patri a filio sine plurimis et maximis causis, sic hoc veri simile non est, odio fuisse parenti filium sine causis multis et
<span class="br"></span><span class="lineNumber">41</span><span class="br"></span>magnis et necessariis. Rursus igitur eodem revertamur
et quaeramus, quae tanta vitia fuerint in unico filio, quare is patri displiceret. At perspicuum est nullum fuisse. Pater igitur amens, qui odisset eum sine causa, quem procrearat? At is quidem fuit omnium constantissimus. Ergo illud iam perspicuum profecto est, si neque amens pater neque perditus filius fuerit, neque odii causam patri neque sceleris filio fuisse.</p>
</section>
<section class="div2">
<p><span class="br"></span><span class="lineNumber">42</span><span class="br"></span>XV. “Nescio,” inquit, “quae causa odii fuerit; fuisse odium intellego, quia antea, cum duos filios haberet, illum alterum, qui mortuus est, secum omni tempore volebat esse, hunc in praedia rustica relegarat.”
Quod Erucio accidebat in mala nugatoriaque accusatione, idem mihi usu venit in causa optima.
</p></section><notes></notes></section>