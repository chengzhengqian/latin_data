<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Audio; nunc dicis aliquid, quod ad rem pertineat; nam illa, opinor, tu quoque concedis levia esse atque inepta: “Convivia cum patre non inibat.” Quippe, qui ne in oppidum quidem nisi perraro veniret. “Domum suam istum non fere quisquam vocabat.” Nec mirum, qui neque in urbe viveret neque revocaturus
esset.</p>
</section>
<section class="div2">
<p>XIX. Verum haec tu quoque intellegis
esse nugatoria; illud, quod coepimus, videamus, quo certius argumentum odii reperiri nullo modo
<span class="br"></span><span class="lineNumber">53</span><span class="br"></span>potest. “Exheredare pater filium cogitabat.” Mitto quaerere, qua de causa; quaero, qui scias; tametsi te dicere atque enumerare causas omnes oportebat, et id erat certi accusatoris officium, qui tanti sceleris argueret, explicare omnia vitia ac peccata filii, quibus incensus parens potuerit animum inducere, ut naturam ipsam vinceret, ut amorem illum penitus insitum eiceret ex animo, ut denique patrem esse sese oblivisceretur; quae sine magnis huiusce peccatis accidere potuisse non arbitror.
<span class="br"></span><span class="lineNumber">54</span><span class="br"></span>Verum concedo tibi, ut ea praetereas, quae cum taces, nulla esse concedis; illud quidem, voluisse exheredare,
certe tu planum facere debes. Quid ergo adfers, quare id factum putemus? Vere nihil potes dicere; finge aliquid saltem commode, ut ne plane videaris id facere, quod aperte facis, huius miseri fortunis et horum virorum talium dignitati illudere.
</p></section><notes></notes></section>