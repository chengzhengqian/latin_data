<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sic non omne facinus in omni vita nascitur. In urbe luxuries creatur, ex luxurie existat avaritia necesse est, ex avaritia erumpat audacia, inde omnia scelera ac maleficia gignuntur; vita autem haec rustica, quam tu agrestem vocas, parsimoniae, diligentiae, iustitiae magistra est.</p>
</section>
<section class="div2">
<p><span class="br"></span><span class="lineNumber">76</span><span class="br"></span>XXVIII. Verum haec missa facio; illud quaero, is homo, qui, ut tute dicis, numquam inter homines fuerit, per quos homines hoc tantum facinus, tam occultum, absens praesertim, conficere potuerit. Multa sunt falsa, iudices, quae tamen argui suspiciose possunt; in his rebus si suspicio reperta erit, culpam inesse concedam. Romae Sex. Roscius occiditur, cum in agro Amerino esset filius. Litteras, credo, misit alicui sicario, qui Romae noverat neminem. Arcessivit aliquem. <span class="italic">Quem</span><a class="footnoteLink" href="#note_LCL240_188_1" id="target_note_LCL240_188_1"><sup>1</sup></a> aut quando? Nuntium misit. Quem aut ad quem? Pretio,gratia, spe, promissis induxit aliquem. Nihil horum ne confingi quidem potest; et tamen causa de parricidio dicitur.</p>
<p><span class="br"></span><span class="lineNumber">77</span><span class="br"></span>Reliquum est, ut per servos id admiserit. O, di immortales, rem miseram et calamitosam, quod in tali crimine, quod innocentibus saluti solet esse, ut servos in quaestionem polliceantur, id Sex. Roscio facere non licet! Vos, qui hunc accusatis, omnes eius servos habetis; unus puer victus cotidiani administer ex tanta familia Sex. Roscio relictus non est.

</p></section><notes><section class="footnotes"><ul><li class="note" id="note_LCL240_188_1"><a class="footnoteCrossrefLink" href="#target_note_LCL240_188_1" title="Click to highlight in text"><sup class="lineRef">1</sup>quem <span class="italic">Priscianus,</span> aliquem <span class="sc"><span class="italic">mss</span></span>.</a></li><script type="text/javascript">document.getElementById('note_LCL240_188_1').style.display = "none";</script></ul></section></notes></section>