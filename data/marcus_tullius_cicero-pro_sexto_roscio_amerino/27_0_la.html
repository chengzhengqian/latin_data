<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

consessu et hoc conventu pro summa solitudine
<span class="br"></span><span class="lineNumber">60</span><span class="br"></span>abuteretur.</p>
</section>
<section class="div2">
<p>XXII. Peroravit aliquando, adsedit; surrexi ego. Respirare visus est, quod non alius potius diceret. Coepi dicere. Usque eo animadverti,
iudices, eum iocari atque alias res agere, antequam 
Chrysogonum nominavi; quem simul atque attigi, statim homo se erexit, mirari visus est. Intellexi,
quid eum pupugisset. Iterum ac tertio nominavi. Postea homines cursare ultro et citro non destiterunt, credo, qui Chrysogono nuntiarent esse aliquem in civitate, qui contra voluntatem eius dicere auderet; aliter causam agi, atque ille existimaret, aperiri bonorum emptionem, vexari pessime societatem, gratiam potentiamque eius neglegi, iudices diligenter attendere, populo rem indignam videri.
<span class="br"></span><span class="lineNumber">61</span><span class="br"></span>Quae quoniam te fefellerunt, Eruci, quoniamque vides versa esse omnia, causam pro Sex. Roscio, si non commode, at libere dici, quem dedi putabas. defendi intellegis, quos tradituros sperabas, vides iudicare, restitue nobis aliquando veterem tuam illam calliditatem atque prudentiam, confitere huc ea spe venisse, quod putares hic latrocinium, non iudicium futurum.</p>
<p>De parricidio causa dicitur; ratio ab accusatore reddita
non est, quam ob causam patrem filius occiderit.


</p></section><notes></notes></section>