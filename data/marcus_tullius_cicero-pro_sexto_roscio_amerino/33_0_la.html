<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

fretus huius innocentia. Non quaero abs te, quare patrem Sex. Roscius occiderit, quaero, quo modo occiderit. Ita quaero abs te, C. Eruci: quo modo, et sic tecum agam, ut meo loco vel respondendi vel interpellandi tibi potestatem faciam vel etiam,
<span class="br"></span><span class="lineNumber">74</span><span class="br"></span>si quid voles, interrogandi. Quo modo occidit? ipse percussit an aliis occidendum dedit? Si ipsum arguis, Romae non fuit; si per alios fecisse dicis, quaero, servosne an liberos? Si liberos,<a class="footnoteLink" href="#note_LCL240_186_1" id="target_note_LCL240_186_1"><sup>1</sup></a> quos homines? indidemne Ameria an hosce ex urbe sicarios? Si Ameria, qui sunt ii? cur non nominantur? si Roma, unde eos noverat Roscius, qui Romam multis annis non venit neque umquam plus triduo fuit? ubi eos convenit? qui collocutus est? quo modo per-suasit? Pretium dedit; cui dedit? per quem dedit? unde aut quantum dedit? Nonne his vestigiis ad caput maleficii perveniri solet? Et simul tibi in mentem veniat facito, quem ad modum vitam huiusce depinxeris; hunc hominem ferum atque agrestem fuisse, numquam cum homine quoquam collocutum
<span class="br"></span><span class="lineNumber">75</span><span class="br"></span>esse, numquam in oppido constitisse. Qua in re praetereo illud, quod mihi maximo argumento ad huius innocentiam poterat esse, in rusticis moribus, in victu arido, in hac horrida incultaque vita istius modi maleficia gigni non solere. Ut non omnem frugem neque arborem in omni agro reperire possis,



</p></section><notes><section class="footnotes"><ul><li class="note" id="note_LCL240_186_1"><a class="footnoteCrossrefLink" href="#target_note_LCL240_186_1" title="Click to highlight in text"><sup class="lineRef">1</sup>si liberos <span class="italic">inserted by Madvig</span>: si per liberos <span class="italic">Halm.</span></a></li><script type="text/javascript">document.getElementById('note_LCL240_186_1').style.display = "none";</script></ul></section></notes></section>