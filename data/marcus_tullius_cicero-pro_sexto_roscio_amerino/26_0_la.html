<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

adfigent, ut postea neminem alium nisi fortunas
vestras accusare possitis.</p>
</section>
<section class="div2">
<p><span class="br"></span><span class="lineNumber">58</span><span class="br"></span>XXI. Quid mihi ad defendendum dedisti, bone accusator? quid hisce autem ad suspicandum? “Ne exheredaretur, veritus est.” Audio, sed qua de causa vereri debuerit, nemo dicit. “Habebat pater in animo.” Planum fac. Nihil est; non, quicum deliberarit, quem certiorem fecerit, unde istud vobis suspicari in mentem venerit. Cum hoc modo accusas, Eruci, nonne hoc palam dicis: “Ego quid acceperim, scio, quid dicam, nescio; unum illud spectavi, quod Chrysogonus aiebat, neminem isti patronum futurum; de bonorum emptione deque ea societate neminem esse qui verbum facere auderet hoc tempore”? Haec te opinio falsa in istam fraudem impulit; non mehercules verbum fecisses, si tibi quemquam responsurum putasses.</p>
<p><span class="br"></span><span class="lineNumber">59</span><span class="br"></span>Operae pretium erat, si animadvertistis, iudices, neglegentiam eius in accusando considerare. Credo, cum vidisset, qui homines in hisce subselliis sederent, quaesisse, num ille aut ille defensurus esset; de me ne suspicatum quidem esse, quod antea causam publicam nullam dixerim. Posteaquam invenit neminem
eorum, qui possunt et solent, ita neglegens esse coepit, ut, cum in mentem veniret ei, resideret. deinde spatiaretur, non numquam etiam puerum vocaret, credo, cui cenam imperaret, prorsus ut vestro


</p></section><notes></notes></section>