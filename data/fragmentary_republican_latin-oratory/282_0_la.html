<section class="div1 language" lang="la"><header><hgroup><h1>FRL IV: ORATORY, PART 2</h1></hgroup></header><section class="div2">
<p>​</p>
<p class="noindent"><span class="bold">T 3</span> Cic. <span class="italic">De or.</span> 1.99</p>
<p class="noindent">[<span class="sc">Crassus</span>:] ... praesertim cum te unum ex omnibus ad dicendum maxime natum, aptumque cognossem ...</p>
<p>​</p>
<p class="noindent"><span class="bold">T 4</span> Cic. <span class="italic">De or.</span> 1.131–32</p>
<p class="noindent">tum ille [<span class="sc">Crassus</span>] “ego vero” inquit “quod in vobis egregiam quandam ac praeclaram indolem ad dicendum esse cognovi, idcirco haec exposui omnia, nec magis ad eos deterrendos qui non possent, quam ad vos qui possetis exacuendos accommodavi orationem meam; et quamquam in utroque vestrum summum esse ingenium studiumque perspexi, tamen haec quae sunt in specie posita, de quibus plura fortasse dixi quam solent Graeci dicere, in te, Sulpici, divina sunt. [132] ego enim neminem nec motu corporis neque ipso habitu atque forma aptiorem nec voce pleniorem aut suaviorem mihi videor audisse ...”</p>
<p>​</p>
<p class="noindent"><span class="bold">T 5</span> Cic. <span class="italic">De or.</span> 2.96</p>
<p class="noindent">[<span class="sc">Antonius</span>:] hanc igitur similitudinem qui imitatione adsequi volet, cum exercitationibus crebris atque magnis tum scribendo maxime persequatur. quod si haec noster Sulpicius faceret, multo eius oratio esset pressior; in qua nunc interdum, ut in herbis rustici solent dicere, in summa ubertate inest luxuries quaedam, quae stilo depascenda est.</p>
</section><notes></notes></section>