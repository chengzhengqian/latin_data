<section class="div1 language" lang="la"><header><hgroup><h1>FRL III: ORATORY, PART 1</h1></hgroup></header><section class="div2">
<p>​</p>
<p class="noindent"><span class="bold">T 12</span> Fronto, <span class="italic">Ad M. Caes.</span> 3.19.1 (p.51.2–4 van den Hout)</p>
<p class="noindent">[<span class="sc">M. Aurelius</span> ad Frontonem:] in quantum me iuverit lectio orationum istarum Gracchi, non opus est me dicere, quom tu scias optime, qui me ut eas legerem doctissimo iudicio ac benignissimo tuo animo hortatus es.</p>
<p>​</p>
<p class="noindent"><span class="bold">T 13</span> Gell. <span class="italic">NA</span> 10.3.1, 4, 6</p>
<p class="noindent">fortis ac vehemens orator existimatur esse C. Gracchus. nemo id negat. sed quod nonnullis videtur severior, acrior ampliorque esse M. Tullio, ferri id qui potest? [2] ... [F 48] ... [4] in tam atroci re ac tam misera atque maesta iniuriae publicae contestatione ecquid est, quod aut ampliter insigniterque aut lacrimose atque miseranter aut multa copiosaque invidia gravique et penetrabili querimonia dixerit? brevitas sane et venustas et mundities orationis est, qualis haberi ferme in comoediarum festivitatibus solet. [5] ... [6] haec quidem oratio super tam violento atque crudeli facinore nihil profecto abest a cotidianis sermonibus.</p>
<p>​</p>
<p class="noindent"><span class="bold">T 14</span> Serv. ad Verg. <span class="italic">Aen.</span> 11.301</p>
<p class="noindent">“praefatus divos more antiquo”: nam maiores nullam orationem nisi invocatis numinibus inchoabant, sicut sunt omnes orationes Catonis et Gracchi; nam generale caput in omnibus legimus.</p>
</section><notes></notes></section>