<section class="div1 language" lang="la"><header><hgroup><h1>FRL V: ORATORY, PART 3</h1></hgroup></header><section class="div2">
<p>​</p>
<p class="noindent"><span class="bold">T 2</span> Cic. <span class="italic">Fam.</span> 3.11.4 [ad Appium Pulchrum]</p>
<p class="noindent">...tuumque simul promptum animum et alacrem perspexi ad defendendam rem publicam.... nam auguralis libros ad commune utriusque nostrum otium serva. ego enim a te cum tua promissa per litteras flagitabam, ad urbem te otiosissimum esse arbitrabar. nunc tamen, ut ipse polliceris, pro auguralibus libris orationes tuas confectas omnis exspectabo.</p>
<p>​</p>
<p class="noindent"><span class="bold">T 3</span> Cic. <span class="italic">Fam.</span> 2.13.2 [ad Caelium Rufum]</p>
<p class="noindent">ego Appium, ut saepe tecum locutus sum, valde diligo meque ab eo diligi statim coeptum esse ut simultatem deposuimus sensi. nam et honorificus in me consul fuit et suavis amicus et studiosus studiorum etiam meorum. mea vero officia ei non defuisse tu es testis ... quid est causae cur mihi non in optatis sit complecti hominem florentem aetate, opibus, honoribus, ingenio, liberis, propinquis, adfinibus, amicis, collegam meum praesertim et in ipsa collegi laude et scientia studiosum mei? ... genus institutorum et rationum mearum dissimilitudinem non nullam habet cum illius administratione provinciae. ex eo quidam suspicati fortasse sunt animorum contentione, non opinionum dissensione, me ab eo discrepare. nihil autem feci umquam neque dixi quod contra illius existimationem esse vellem; post hoc negotium autem et temeritatem nostri Dolabellae deprecatorem me pro illius periculo praebeo.</p>
</section><notes></notes></section>