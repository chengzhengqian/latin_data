<section class="div1 language" lang="la"><header><hgroup><h1>FRL IV: ORATORY, PART 2</h1></hgroup></header><section class="div2"><p class="noindent noindent">
 et quae quibus propositis essent quaeque non essent consequentia. [153] hic enim adtulit hanc artem omnium artium maximam quasi lucem ad ea quae confuse ab aliis aut respondebantur aut agebantur.” “dialecticam mihi videris dicere,” inquit [<span class="sc">Brutus</span>].</p>
<p>​</p>
<p class="noindent"><span class="bold">T 2</span> Cic. <span class="italic">Brut.</span> 153–55</p>
<p class="noindent">[<span class="sc">Cicero</span>:] ...sed adiunxit etiam et litterarum scientiam et loquendi elegantiam, quae ex scriptis eius, quorum similia nulla sunt, facillime perspici potest. [154] cumque discendi causa duobus peritissimis operam dedisset, L. Lucilio Balbo C. Aquilio Gallo, Galli hominis acuti et exercitati promptam et paratam in agendo et in respondendo celeritatem subtilitate diligentiaque superavit; Balbi docti et eruditi hominis in utraque re consideratam tarditatem vicit expediendis conficiendisque rebus. sic et habet quod uterque eorum habuit, et explevit quod utrique defuit. [155] itaque ut Crassus mihi videtur sapientius fecisse quam Scaevola...sic Servius sapientissime,<a class="footnoteLink" href="#note_LCL541_370_1" id="target_note_LCL541_370_1"><sup>1</sup></a> cum duae civiles artes ac forenses plurimum et laudis haberent et gratiae, perfecit ut altera praestaret omnibus, ex altera tantum assumeret quantum esset et ad tuendum ius civile et ad obtinendam consularem dignitatem satis.</p>
</section><notes><section class="footnotes"><ul><li class="note" id="note_LCL541_370_1"><a class="footnoteCrossrefLink" href="#target_note_LCL541_370_1" title="Click to highlight in text"><sup class="lineRef">1</sup>sapientissime <span class="italic">edd.</span>: apsentissume <span class="italic">codd.</span></a></li><script type="text/javascript">document.getElementById('note_LCL541_370_1').style.display = "none";</script></ul></section></notes></section>