<section class="div1 language" lang="la"><header><hgroup><h1>FRL IV: ORATORY, PART 2</h1></hgroup></header><section class="div2"><p class="noindent noindent">
tu eum, Brute, iam deflorescentem cognovisti, sed verborum et actionis genere commotior. itaque cum Hortensio mihi magis arbitrabar rem esse, quod et dicendi ardore eram propior et aetate coniunctior. etenim videram in isdem causis, ut pro M. Canuleio, pro Cn. Dolabella consulari, cum Cotta princeps adhibitus esset, priores tamen agere partis Hortensium. acrem enim oratorem, &lt;et&gt;<a class="footnoteLink" href="#note_LCL541_168_1" id="target_note_LCL541_168_1"><sup>1</sup></a> incensum et agentem et canorum concursus hominum forique strepitus desiderat.</p>
<p>​</p>
<p class="noindent"><span class="bold">T 4</span> Cic. <span class="italic">Brut.</span> 319–20</p>
<p class="noindent">[<span class="sc">Cicero</span>:] sed quoniam omnis hic sermo noster non solum enumerationem oratorum<a class="footnoteLink" href="#note_LCL541_168_1-1" id="target_note_LCL541_168_1-1"><sup>1</sup></a> verum etiam praecepta quaedam desiderat, quid tamquam notandum et animadvertendum sit in Hortensio breviter licet dicere. [320] nam is post consulatum—credo quod videret ex consularibus neminem esse secum comparandum, neglegeret autem eos qui consules non fuissent—summum illud suum studium remisit quo a puero fuerat incensus, atque in omnium rerum abundantia voluit beatius, ut ipse putabat, remissius certe vivere. primus et secundus annus et tertius tantum quasi de picturae veteris colore detraxerat, quantum non quivis unus ex populo, sed existimator doctus et intellegens posset cognoscere. longius autem procedens ut in ceteris eloquentiae partibus, tum maxime in celeritate et continuatione verborum adhaerescens, sui dissimilior videbatur fieri cottidie.</p>
</section><notes><section class="footnotes"><ul><li class="note" id="note_LCL541_168_1"><a class="footnoteCrossrefLink" href="#target_note_LCL541_168_1" title="Click to highlight in text"><sup class="lineRef">1</sup><span class="italic">add. Bake</span></a></li><script type="text/javascript">document.getElementById('note_LCL541_168_1').style.display = "none";</script><li class="note" id="note_LCL541_168_1-1"><a class="footnoteCrossrefLink" href="#target_note_LCL541_168_1-1" title="Click to highlight in text"><sup class="lineRef">1</sup>oratorum <span class="italic">Lambinus</span>: oratoriam <span class="italic">codd.</span></a></li><script type="text/javascript">document.getElementById('note_LCL541_168_1-1').style.display = "none";</script></ul></section></notes></section>