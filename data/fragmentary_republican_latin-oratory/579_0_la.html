<section class="div1 language" lang="la"><header><hgroup><h1>FRL V: ORATORY, PART 3</h1></hgroup></header><section class="div2">
<p class="noindent"><span class="bold">b</span> Asc. in Cic. <span class="italic">Mil.</span> 45 (p.43 KS = 49.5–10 C.)</p>
<p class="noindent">hoc significat eo die quo Clodius occisus est contionatum esse mercennarium eius tribunum plebis. sunt autem contionati eo die, ut ex Actis apparet, C. Sallustius et Q. Pompeius, utrique et inimici Milonis et satis inquieti. sed videtur mihi Q. Pompeium significare; nam eius seditiosior fuit contio.</p>
<p>​</p>
<p class="noindent"><span class="bold">F 2</span> Asc. in Cic. <span class="italic">Mil.</span> 67 (pp.45 KS = 50.26–51.7 C.)</p>
<p class="noindent">Q. Pompeius Rufus tribunus plebis, qui fuerat familiarissimus omnium P. Clodio et sectam illam sequi se palam profitebatur, dixerat in contione paucis post diebus quam Clodius erat occisus: “Milo dedit quem in curia cremaretis: dabit quem in Capitolio sepeliatis.”<span class="italic"> </span>in eadem contione idem dixerat—habuit enim eam a.d. VIII Kal. Febr.—cum Milo pridie, id est VIIII Kal. Febr., venire ad Pompeium in hortos eius voluisset, Pompeium ei per hominem propinquum misisse nuntium ne ad se veniret.</p>
</section><notes></notes></section>