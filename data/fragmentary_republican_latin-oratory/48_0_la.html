<section class="div1 language" lang="la"><header><hgroup><h1>FRL III: ORATORY, PART 1</h1></hgroup></header><section class="div2"><p class="noindent noindent">
se arbitrari causam illam a Ser. Galba, quod is in dicendo atrocior<a class="footnoteLink" href="#note_LCL540_96_2" id="target_note_LCL540_96_2"><sup>2</sup></a> acriorque esset, gravius et vehementius posse defendi. itaque auctoritate C. Laeli publicanos causam detulisse ad Galbam; [87] illum autem, quod ei viro succedendum esset, verecunde et dubitanter recepisse. unum quasi comperendinatus medium diem fuisse, quem totum Galbam in consideranda causa componendaque posuisse; et cum cognitionis dies esset et ipse Rutilius rogatu sociorum domum ad Galbam mane venisset, ut eum admoneret et ad dicendi tempus adduceret, usque illum, quoad ei nuntiatum esset consules descendisse, omnibus exclusis commentatum in quadam testudine cum servis litteratis fuisse, quorum &lt;alii&gt;<a class="footnoteLink" href="#note_LCL540_96_3" id="target_note_LCL540_96_3"><sup>3</sup></a> aliud dictare eodem {a}<a class="footnoteLink" href="#note_LCL540_96_4" id="target_note_LCL540_96_4"><sup>4</sup></a> tempore solitus esset. interim cum esset ei nuntiatum tempus esse, exisse in aedis eo colore et iis oculis, ut egisse causam, non commentatum putares. [88] addebat etiam idque ad rem pertinere putabat, scriptores illos male mulcatos exisse cum Galba; ex quo significabat illum non in agendo solum, sed etiam in meditando vehementem atque incensum fuisse. quid multa? magna exspectatione, plurimis audientibus, coram ipso Laelio sic illam causam tanta vi tantaque gravitate dixisse Galbam ut nulla fere pars orationis silentio



</p></section><notes><section class="footnotes"><ul><li class="note" id="note_LCL540_96_2"><a class="footnoteCrossrefLink" href="#target_note_LCL540_96_2" title="Click to highlight in text"><sup class="lineRef">2</sup>atrocior <span class="italic">Friller</span>: adhortor <span class="italic">codd.</span>: asperior <span class="italic">Martha</span>: ardentior <span class="italic">Corradus</span>: <span class="italic">alii alia</span></a></li><script type="text/javascript">document.getElementById('note_LCL540_96_2').style.display = "none";</script><li class="note" id="note_LCL540_96_3"><a class="footnoteCrossrefLink" href="#target_note_LCL540_96_3" title="Click to highlight in text"><sup class="lineRef">3</sup><span class="italic">add. hic Manutius</span>:<span class="italic"> post</span> dictare <span class="italic">Fuchs</span>: <span class="italic">post</span> eodem <span class="italic">Reis, Barwick</span></a></li><script type="text/javascript">document.getElementById('note_LCL540_96_3').style.display = "none";</script><li class="note" id="note_LCL540_96_4"><a class="footnoteCrossrefLink" href="#target_note_LCL540_96_4" title="Click to highlight in text"><sup class="lineRef">4</sup><span class="italic">del. edd.</span></a></li><script type="text/javascript">document.getElementById('note_LCL540_96_4').style.display = "none";</script></ul></section></notes></section>