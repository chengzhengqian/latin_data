<section class="div1 language" lang="la"><header><hgroup><h1>FRL III: ORATORY, PART 1</h1></hgroup></header><section class="div2"><p class="noindent noindent">
ingenioque {a} quo<a class="footnoteLink" href="#note_LCL540_24_1" id="target_note_LCL540_24_1"><sup>1</sup></a> gesta erant, et aurium fastidium aberat, quia pro periculo, non in gloriam referebantur. [51.1] ... [5] orationibus in noctem perductis prodicta dies est. ubi ea venit, tribuni in rostris prima luce consederunt; [6] citatus reus magno agmine amicorum clientiumque per mediam contionem ad rostra subiit, [7] silentioque facto “hoc” inquit “die, tribuni plebis vosque, Quirites, cum Hannibale et Carthaginiensibus signis conlatis in Africa bene ac feliciter pugnavi. [8] itaque, cum hodie litibus et iurgiis supersederi aequum sit, ego hinc extemplo in Capitolium ad Iovem optimum maximum Iunonemque et Minervam, ceterosque deos qui Capitolio atque arci praesident, salutandos ibo, [9] iisque gratias agam quod mihi et hoc ipso die et saepe alias egregie gerendae rei publicae mentem facultatemque dederunt. [10] vestrum quoque quibus commodum est, Quirites, [11] ite mecum, et orate deos ut mei similes principes habeatis, ita, si ab annis septemdecim ad senectutem semper vos aetatem meam honoribus vestris anteistis, ego vestros honores rebus gerendis praecessi.” [12] ab rostris in Capitolium escendit. simul se universa contio avertit et secuta Scipionem est, adeo ut postremo scribae viatoresque tribunos relinquerent, nec cum iis praeter servilem comitatum et praeconem, qui reum ex rostris citabat, quisquam esset.</p>
</section><notes><section class="footnotes"><ul><li class="note" id="note_LCL540_24_1"><a class="footnoteCrossrefLink" href="#target_note_LCL540_24_1" title="Click to highlight in text"><sup class="lineRef">1</sup>ab e&lt;o&gt; eodem ... {a} quo <span class="italic">Burman</span>: ab eodem ... a quo <span class="italic">codd.</span>: eodem ... quo <span class="italic">Ruhnken</span></a></li><script type="text/javascript">document.getElementById('note_LCL540_24_1').style.display = "none";</script></ul></section></notes></section>