<section class="div1 language" lang="la"><header><hgroup><h1>FRL V: ORATORY, PART 3</h1></hgroup></header><section class="div2"><p class="noindent noindent">
humile aut {in}<a class="footnoteLink" href="#note_LCL542_110_2" id="target_note_LCL542_110_2"><sup>2</sup></a> longius ductum; ac non propria verba rerum sed pleraque translata, sic tamen ut ea non inruisse in alienum locum sed immigrasse in suum diceres; nec vero haec soluta nec diffluentia sed astricta numeris, non aperte nec eodem modo semper sed varie dissimulanterque conclusis. [275] erant autem et verborum et sententiarum illa lumina quae vocant Graeci σχήματα, quibus tamquam insignibus in ornatu distinguebatur omnis oratio. qua de re agitur autem illud quod multis locis in iuris consultorum includitur formulis, id<a class="footnoteLink" href="#note_LCL542_110_3" id="target_note_LCL542_110_3"><sup>3</sup></a> ubi esset videbat. [276] accedebat ordo rerum plenus artis, actio liberalis totumque dicendi placidum et sanum genus. quod si est optimum suaviter dicere, nihil est quod melius hoc quaerendum putes. sed cum a nobis paulo ante dictum sit tria videri esse quae orator efficere deberet, ut doceret, ut delectaret, ut moveret, duo summe tenuit, ut et rem illustraret disserendo et animos eorum qui audirent devinciret voluptate; aberat tertia illa laus, qua permoveret atque incitaret animos, quam plurimum pollere diximus; nec erat ulla vis atque contentio: sive consilio, quod eos, quorum altior oratio actioque esset ardentior, furere atque bacchari arbitraretur, sive quod natura non esset ita factus sive quod non consuesset sive quod non nosset.<a class="footnoteLink" href="#note_LCL542_110_4" id="target_note_LCL542_110_4"><sup>4</sup></a> hoc unum illi, si nihil utilitatis habebat, afuit; si opus erat, defuit.</p>
</section><notes><section class="footnotes"><ul><li class="note" id="note_LCL542_110_2"><a class="footnoteCrossrefLink" href="#target_note_LCL542_110_2" title="Click to highlight in text"><sup class="lineRef">2</sup><span class="italic">del. edd.</span></a></li><script type="text/javascript">document.getElementById('note_LCL542_110_2').style.display = "none";</script><li class="note" id="note_LCL542_110_3"><a class="footnoteCrossrefLink" href="#target_note_LCL542_110_3" title="Click to highlight in text"><sup class="lineRef">3</sup>id <span class="italic">Corradus</span>: et <span class="italic">codd.</span></a></li><script type="text/javascript">document.getElementById('note_LCL542_110_3').style.display = "none";</script><li class="note" id="note_LCL542_110_4"><a class="footnoteCrossrefLink" href="#target_note_LCL542_110_4" title="Click to highlight in text"><sup class="lineRef">4</sup>nosset <span class="italic">Friedrich</span>: posset <span class="italic">codd.</span></a></li><script type="text/javascript">document.getElementById('note_LCL542_110_4').style.display = "none";</script></ul></section></notes></section>