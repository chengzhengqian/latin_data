<section class="div1 language" lang="la"><header><hgroup><h1>FRL III: ORATORY, PART 1</h1></hgroup></header><section class="div2">
<p>​</p>
<p class="noindent"><span class="bold">F 13</span> Cic. <span class="italic">Amic.</span> 96</p>
<p class="noindent">[<span class="sc">Laelius</span>:] atque ut ad me redeam, meministis, Q. Maximo fratre Scipionis et L. Mancino consulibus, quam popularis lex de sacerdotiis C. Licini Crassi videbatur; cooptatio enim collegiorum ad populi beneficium transferebatur; atque is primus instituit in forum versus agere cum populo; tamen illius vendibilem orationem religio deorum immortalium, nobis defendentibus, facile vincebat. atque id actum est praetore me, quinquennio antequam consul sum factus; ita re magis quam summa auctoritate causa illa defensa est.</p>
<p>​</p>
<p class="noindent"><span class="bold">F 14</span> Cic. <span class="italic">Nat. D.</span> 3.5</p>
<p class="noindent">[<span class="sc">Cotta</span>:] sed cum de religione agitur, Ti. Coruncanium P. Scipionem P. Scaevolam pontifices maximos, non Zenonem aut Cleanthen aut Chrysippum sequor, habeoque C. Laelium augurem eundemque sapientem quem potius audiam dicentem de religione in illa oratione nobili quam quemquam principem Stoicorum.</p>
<p>​</p>
<p class="noindent"><span class="bold">F 15</span> Cic. <span class="italic">Nat. D.</span> 3.43</p>
<p class="noindent">[<span class="sc">Cotta</span>:] quando enim me in hunc locum deduxit oratio, docebo meliora me didicisse de colendis diis inmortalibus 
</p></section><notes></notes></section>