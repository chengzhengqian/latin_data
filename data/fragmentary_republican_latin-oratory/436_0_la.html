<section class="div1 language" lang="la"><header><hgroup><h1>FRL IV: ORATORY, PART 2</h1></hgroup></header><section class="div2">
<p>​</p>
<p class="noindent"><span class="bold">T 1</span> Cic. <span class="italic">Brut.</span> 151–53</p>
<p class="noindent">et ego [<span class="sc">Cicero</span>] “...de Servio autem et tu probe dicis et ego dicam quod sentio. non enim facile quem dixerim plus studi quam illum et ad dicendum et ad omnis bonarum rerum disciplinas adhibuisse. nam et in isdem exercitationibus ineunte aetate fuimus et postea una Rhodum ille etiam profectus est, quo melior esset et doctior; et inde ut rediit, videtur mihi in secunda arte primus esse maluisse quam in prima secundus. atque haud scio an par principibus esse potuisset; sed fortasse maluit, id quod est adeptus, longe omnium non eiusdem modo aetatis sed eorum etiam qui fuissent in iure civili esse princeps.” [152] hic <span class="sc">Brutus</span>: “ain tu?” inquit. “etiamne Q. Scaevolae Servium nostrum anteponis?” “sic enim,” inquam [<span class="sc">Cicero</span>], “Brute, existimo, iuris civilis magnum usum et apud Scaevolam et apud multos fuisse, artem in hoc uno; quod numquam effecisset ipsius iuris scientia, nisi eam praeterea didicisset artem quae doceret rem universam tribuere in partis, latentem explicare definiendo, obscuram explanare interpretando, ambigua{m}<a class="footnoteLink" href="#note_LCL541_368_1" id="target_note_LCL541_368_1"><sup>1</sup></a> primum videre, deinde distinguere, postremo habere regulam qua vera et falsa iudicarentur

</p></section><notes><section class="footnotes"><ul><li class="note" id="note_LCL541_368_1"><a class="footnoteCrossrefLink" href="#target_note_LCL541_368_1" title="Click to highlight in text"><sup class="lineRef">1</sup>ambigua{m} <span class="italic">Lambinus</span>: ambiguam <span class="italic">codd.</span></a></li><script type="text/javascript">document.getElementById('note_LCL541_368_1').style.display = "none";</script></ul></section></notes></section>