<section class="div1 language" lang="la"><header><hgroup><h1>FRL III: ORATORY, PART 1</h1></hgroup></header><section class="div2">
<p>​</p>
<p class="noindent"><span class="bold">F 40</span> Schol. Bob. ad Cic. <span class="italic">Flacc.</span> 5 (p.96.26–29 Stangl)</p>
<p class="noindent">verum quod ad Pisonem pertineat: plurimi quidem ex hac familia cognomentum frugalitatis habuerunt, sed enim primus hoc meruit L. Piso qui legem de pecuniis repetundis tulit et fuit C. Graccho capitalis inimicus; in quem ipsius Gracchi exstat oratio maledictorum magis plena quam criminum.</p>
<p>​</p>
<p class="noindent"><span class="bold">F 41</span> Cic. <span class="italic">Tusc.</span> 3.48</p>
<p class="noindent">[<span class="sc">M</span>.:] “at laudat saepe virtutem.” et quidem C. Gracchus, cum largitiones maximas fecisset et effudisset aerarium, verbis tamen defendebat aerarium. quid verba audiam, cum facta videam? L. Piso ille Frugi semper contra legem frumentariam dixerat. is lege lata consularis ad frumentum accipiundum venerat. animum advertit Gracchus in contione Pisonem stantem; quaerit audiente populo Romano qui sibi constet, cum ea lege frumentum petat quam dissuaserit. “nolim” inquit “mea bona, Gracche, tibi viritim dividere libeat, sed, si facias, partem petam.” parumne declaravit vir gravis et sapiens lege Sempronia patrimonium publicum dissupari? lege orationes Gracchi: patronum aerari esse dices.</p>
</section><notes></notes></section>