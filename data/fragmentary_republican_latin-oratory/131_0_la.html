<section class="div1 language" lang="la"><header><hgroup><h1>FRL III: ORATORY, PART 1</h1></hgroup></header><section class="div2">
<p>​</p>
<p class="noindent"><span class="bold">T 7</span> Plut. <span class="italic">Ti. Gracch.</span> 2.2–6</p>
<p class="noindent">πρῶτον μὲν οὖν ἰδέᾳ προσώπου καὶ βλέμματι καὶ κινήματι πρᾷος καὶ καταστηματικὸς ἦν ὁ Τιβέριος, ἔντονος δὲ καὶ σφοδρὸς ὁ Γάιος, ὥστε καὶ δημηγορεῖν τὸν μὲν ἐν μιᾷ χώρᾳ βεβηκότα κοσμίως, τὸν δὲ Ῥωμαίων πρῶτον ἐπὶ τοῦ βήματος περιπάτῳ τε χρήσασθαι καὶ περισπάσαι τὴν τήβεννον ἐξ ὤμου λέγοντα...[3] ἔπειθ’ ὁ λόγος τοῦ μὲν Γαΐου φοβερὸς καὶ περιπαθὴς εἰς δείνωσιν, ἡδίων δ’ ὁ τοῦ Τιβερίου καὶ μᾶλλον ἐπαγωγὸς οἴκτου· τῇ δὲ λέξει καθαρὸς καὶ διαπεπονημένος ἀκριβῶς ἐκεῖνος, ὁ δὲ Γαΐου πιθανὸς καὶ γεγανωμένος. [4] ... [5] τῷ δὲ ἤθει κατὰ τὴν τοῦ λόγου διαφορὰν ὁ μὲν ἐπιεικὴς καὶ πρᾷος, ὁ δὲ τραχὺς καὶ θυμοειδής, ὥστε καὶ παρὰ γνώμην ἐν τῷ λέγειν ἐκφερόμενον πολλάκις ὑπ᾿ ὀργῆς τήν τε φωνὴν ἀποξύνειν καὶ βλασφημεῖν καὶ συνταράττειν τὸν λόγον. [6] ὅθεν καὶ βοήθημα τῆς ἐκτροπῆς ταύτης ἐποιήσατο {τὸν}<a class="footnoteLink" href="#note_LCL540_262_1" id="target_note_LCL540_262_1"><sup>1</sup></a> Λικίννιον οἰκέτην οὐκ ἀνόητον, ὃς ἔχων φωνασκικὸν ὄργανον, ᾧ τοὺς φθόγγους ἀναβιβάζουσιν, ὄπισθεν ἑστὼς τοῦ Γαίου λέγοντος, ὁπηνίκα τραχυνόμενον αἴσθοιτο τῇ φωνῇ καὶ παραρρηγνύμενον δι᾿ ὀργήν, ἐνεδίδου τόνον μαλακόν, ᾧ τὸ σφοδρὸν εὐθὺς ἐκεῖνος ἅμα τοῦ πάθους καὶ τῆς φωνῆς ἀνιεὶς ἐπραύνετο καὶ παρεῖχεν ἑαυτὸν εὐανάκλητον.</p>
<p class="noindent">Cf. Cic. <span class="italic">De or.</span> 3.225–27; Val. Max. 8.10.1; Quint. <span class="italic">Inst.</span> 1.10.27; Gell. <span class="italic">NA</span> 1.11.10; Amm. Marc. 30.4.19; Plut. <span class="italic">Mor.</span> 456A.</p>
</section><notes><section class="footnotes"><ul><li class="note" id="note_LCL540_262_1"><a class="footnoteCrossrefLink" href="#target_note_LCL540_262_1" title="Click to highlight in text"><sup class="lineRef">1</sup><span class="italic">del. Ziegler</span></a></li><script type="text/javascript">document.getElementById('note_LCL540_262_1').style.display = "none";</script></ul></section></notes></section>