<section class="div1 language" lang="la"><header><hgroup><h1>FRL V: ORATORY, PART 3</h1></hgroup></header><section class="div2"><p class="noindent noindent">
fecisse ludos.” ... “Cyrenis liberalem in publicanos, iustum in socios fuisse.” ... [66] ... nam quas tu commemoras, Cassi, legere te solere orationes, cum otiosus sis, has ego scripsi ludis et feriis, ne omnino umquam essem otiosus.... [68] nam quod ais, Cassi, non plus me Plancio debere quam bonis omnibus, quod eis aeque mea salus cara fuerit, ego me debere bonis omnibus fateor.... [69] quaeris a me, Cassi, quid pro fratre meo, qui mihi est carissimus, quid pro meis liberis, quibus nihil mihi potest esse iucundius, amplius quam quod pro Plancio facio facere possim ... Opimium damnatum esse commemoras, servatorem ipsum rei publicae, Calidium adiungis, cuius lege Q. Metellus in civitatem sit restitutus; reprehendis meas pro Plancio preces, quod neque Opimius suo nomine liberatus sit neque Metelli<a class="footnoteLink" href="#note_LCL542_360_1" id="target_note_LCL542_360_1"><sup>1</sup></a> Calidius.... [71] at enim nimis ego magnum beneficium Planci<a class="footnoteLink" href="#note_LCL542_360_2" id="target_note_LCL542_360_2"><sup>2</sup></a> facio et, ut ais, id verbis exaggero. quasi vero me tuo arbitratu et non meo gratum esse oporteat. “quod istius tantum meritum?” inquit; “an quia te non iugulavit?” immo vero quia iugulari passus non est. quo quidem tu loco, Cassi, etiam purgasti inimicos meos meaeque vitae nullas ab illis insidias fuisse dixisti.</p>
</section><notes><section class="footnotes"><ul><li class="note" id="note_LCL542_360_1"><a class="footnoteCrossrefLink" href="#target_note_LCL542_360_1" title="Click to highlight in text"><sup class="lineRef">1</sup>neque Metelli <span class="italic">vel</span> nec Q. Metelli <span class="italic">codd.</span></a></li><script type="text/javascript">document.getElementById('note_LCL542_360_1').style.display = "none";</script><li class="note" id="note_LCL542_360_2"><a class="footnoteCrossrefLink" href="#target_note_LCL542_360_2" title="Click to highlight in text"><sup class="lineRef">2</sup>Planci <span class="italic">Lambinus</span>: Plancio <span class="italic">codd.</span></a></li><script type="text/javascript">document.getElementById('note_LCL542_360_2').style.display = "none";</script></ul></section></notes></section>