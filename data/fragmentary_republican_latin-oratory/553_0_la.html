<section class="div1 language" lang="la"><header><hgroup><h1>FRL V: ORATORY, PART 3</h1></hgroup></header><section class="div2"><p class="noindent noindent">
honestissimorum quae in Staienum sunt dicta ab eis qui Mam. Aemilio,<a class="footnoteLink" href="#note_LCL542_128_1" id="target_note_LCL542_128_1"><sup>1</sup></a> clarissimo viro, legati et praefecti et tribuni militares fuerunt; quorum testimoniis planum factum est maxime eius opera, cum quaestor esset, in exercitu seditionem esse conflatam; ne illa quidem testimonia recito quae dicta sunt de HS  quae ille, cum accepisset nomine iudicii Safiniani, sicut in Oppianici iudicio postea, reticuit atque suppressit. [100] omitto et haec et alia permulta quae illo iudicio in Staienum dicta sunt; hoc dico, eandem tum fuisse P. et L. Cominiis, equitibus Romanis, honestis hominibus et disertis, controversiam cum Staieno quem accusabant quae nunc mihi est cum Attio. Cominii dicebant idem quod ego dico, Staienum ab Oppianico pecuniam accepisse ut iudicium corrumperet; Staienus conciliandae gratiae causa accepisse dicebat. [101] inridebatur haec illius reconciliatio et persona viri boni suscepta, sicut in statuis inauratis quas posuit ad Iuturnae, quibus subscripsit reges ab se in gratiam esse reductos. exagitabantur omnes eius fraudes atque fallaciae, tota vita in eius modi ratione versata aperiebatur, egestas domestica, quaestus forensis in medium proferebatur, nummarius interpres pacis et concordiae non probabatur. itaque tum Staienus cum idem defenderet quod Attius condemnatus est; [102] Cominii cum hoc agerent quod nos in tota causa egimus probaverunt.</p>
</section><notes><section class="footnotes"><ul><li class="note" id="note_LCL542_128_1"><a class="footnoteCrossrefLink" href="#target_note_LCL542_128_1" title="Click to highlight in text"><sup class="lineRef">1</sup>Mam. Aemilio <span class="italic">Manutius</span>: M. Aemilio <span class="italic">codd.</span></a></li><script type="text/javascript">document.getElementById('note_LCL542_128_1').style.display = "none";</script></ul></section></notes></section>