<section class="div1 language" lang="la"><header><hgroup><h1>Quintus Curtius</h1></hgroup></header><section class="div2">
<span class="label"><span class="sc">Quintus Curtius Rufus</span></span>
<span class="label"><span class="sc">Historiarum Alexandri Magni Macedonis</span></span>
<span class="label"><span class="sc">Liber VI</span></span>
<p><span class="italic">Dum haec in Asia geruntur, ne in Graecia quidem Macedoniaque tranquillae res fuere. Regnabat apud Lacedaemonios Agis, filius Archidami, qui Tarentinis opem ferens occiderat eodem die quo Philippus Athenienses ad Chaeroneam vicit; is Alexandri virtutis aemulus cives suos stimulabat, ne Graeciam servitute Macedonum diutius premi paterentur; nisi in tempore providerent, idem iugum ad ipsos transiturum. Adnitendum igitur, dum aliquae Persis ad resistendum vires essent; illis oppressis, adversus immanem potentiam frustra avitae libertatis memores futuros. Sic instinctis animis, occasionem belli movendi captabant. Prospero igitur eventu Memnonis invitati consilia cum eo miscere aggressi sunt et, postquam ille rerum laetarum initia intempestiva morte destituit, nihilo remissius agebant.</span></p>
<p><span class="italic">Sed ad Pharnabazum et Autophradaten profectus, Agis triginta argenti talenta decemque triremes impetravit, quas Agesilao fratri misit, ut in Cretam navigaret, cuius</span>
<span class="br"></span><span class="lineNumber"></span><span class="br"></span>
</p></section><notes></notes></section>