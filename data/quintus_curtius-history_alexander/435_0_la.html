<section class="div1 language" lang="la"><header><hgroup><h1>Quintus Curtius</h1></hgroup></header><section class="div2"><p class="noindent">
<span class="italic">stipendia cum fide persolvit, verum stiam talentum adiecit in singulos milites viatici nomine.</span></p>
<p><span class="italic">Filios ex Asiaticis uxoribus susceptos—ad decem milia fuisse traduntur—apud se relinqui iussit, ne in Macedoniam cum parentibus transgressi et coniugibus liberisque prioribus permixti, familias contentionibus et discordiis implerent; sibi curae fore pollicitus, ut patrio more instituti militiae artes edocerentur. Ita plus decem milia veteranorum dimissa sunt, additusque est qui eos deduceret Craterus, ex praecipuis regis amicis. Cui si quid humani accidisset, Polyperconti parere iussi sunt. Litteris etiam ad Antipatrum scriptis, honorem emeritis haberi iussit, ut quotiens ludi atque certamina ederentur, in primis ordinibus coronati spectarent, utque fato functorum liberi impuberes in paterna stipendia succederent. Craterum Macedoniae finitimisque regionibus cum imperio praeesse placuit, Antipatrum autem cum supplemento iuniorum Macedonum ad regem venire. Verebatur enim ne per discordiam praefecti cum Olympiade gravis aliqua clades acciperetur. Nam multas ad Alexandrum epistulas mater, multas Antipater miserat, vicissimque alter alterum arroganter et acerbe pleraque facere criminabantur, quae ad dedecus aut detrimentum regiae maiestatis pertinerent. Postquam enim rumor occisi regis, temere vulgatus, in Macedonian manavit, mater eius sororque Cleopatra</span>
<span class="br"></span><span class="lineNumber"></span><span class="br"></span>
</p></section><notes></notes></section>