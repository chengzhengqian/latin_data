<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

accusare, quod esset accusandum. Nam si id culpa senectutis accideret, eadem mihi usu venirent reliquisque omnibus maioribus natu, quorum ego multorum cognovi senectutem sine querella, qui se et libidinum vinculis laxatos esse non moleste ferrent nec a suis despicerentur. Sed omnium istius modi querellarum in moribus est culpa, non in aetate. Moderati enim et nec difficiles nec inhumani senes tolerabilem senectutem agunt, importunitas autem et inhumanitas omni aetati molesta est.</p>
<p><span class="br"></span><span class="lineNumber">8</span><span class="br"></span> <span class="sc">Laelius</span>. Est, ut dicis, Cato; sed fortasse dixerit quispiam tibi propter opes et copias et dignitatem tuam tolerabiliorem senectutem videri, id autem non posse multis contingere.</p>
<p><span class="sc">Cato</span>. Est istuc quidem, Laeli, aliquid, sed nequaquam in isto sunt omnia; ut Themistocles fertur Seriphio cuidam in iurgio respondisse, cum ille dixisset non eum sua, sed patriae gloria splendorem assecutum : “nec hercule,” inquit, “si ego Seriphius essem, nec tu, si Atheniensis,<a class="footnoteLink" href="#note_LCL154_16_1" id="target_note_LCL154_16_1"><sup>1</sup></a> clarus umquam fuisses.” Quod eodem modo de senectute dici potest; nec enim in summa inopia levis esse senectus potest, ne sapienti quidem, nec insipienti etiam in summa copia non gravis.</p>
<p><span class="br"></span><span class="lineNumber">9</span><span class="br"></span> Aptissima omnino sunt, Scipio et Laeli, arma senectutis artes exercitationesque virtutum, quae in omni aetate cultae, cum diu multumque vixeris,



</p></section><notes><section class="footnotes"><ul><li class="note" id="note_LCL154_16_1"><a class="footnoteCrossrefLink" href="#target_note_LCL154_16_1" title="Click to highlight in text"><sup class="lineRef">1</sup><span class="italic">LE add</span> esses <span class="italic">after</span> Atheniensis.</a></li><script type="text/javascript">document.getElementById('note_LCL154_16_1').style.display = "none";</script></ul></section></notes></section>