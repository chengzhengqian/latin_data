<section class="div1 language" lang="la"><header><hgroup><h1>Cicero</h1></hgroup></header>
<h1><span class="ac">M. Tulli Ciceronis Cato Maior</span></h1>
<h1><span class="sc">de senectute</span></h1>
<section class="div2">
<p>I. O Tite, si quid ego adiuero curamve levasso
quae nunc te coquit et versat in pectore fixa,
ecquid erit praemi?</p>
<p class="noindent">Licet enim mihi versibus isdem affari te, Attice, quibus affatur Flamininum</p>
<blockquote><p>
<span class="line">ille vir haud magna cum re, sed plenus fidei,</span><span class="linebreak"></span></p></blockquote>
<p class="noindent">quamquam certo scio non, ut Flamininum,</p>
<blockquote><p><span class="line">sollicitari te, Tite, sic noctesque diesque,</span><span class="linebreak"></span>
</p></blockquote>
<p class="noindent">novi enim moderationem animi tui et aequitatem, teque non cognomen solum Athenis deportasse, sed humanitatem et prudentiam intellego. Et tamen te suspicor isdem rebus quibus me ipsum interdum gravius commoveri, quarum consolatio et maior est et in aliud tempus differenda.</p>
</section><notes></notes></section>