<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

de cultura agri scriberet. At Homerus, qui multis ut mihi videtur, ante saeculis fuit, Laerten lenientem desiderium, quod capiebat e filio, colentem agrum et eum stercorantem facit. Nec vero segetibus solum et pratis et vineis et arbustis res rusticae laetae sunt, sed hortis etiam et pomariis, tum pecudum pastu, apium examinibus, florum omnium varietate. Nec consitiones modo delectant, sed etiam insitiones, quibus nihil invenit agri cultura sollertius.</p>
</section>
<section class="div2">
<p><span class="br"></span><span class="lineNumber">55</span><span class="br"></span> XVI. Possum persequi permulta oblectamenta rerum rusticarum, sed ea<a class="footnoteLink" href="#note_LCL154_66_1" id="target_note_LCL154_66_1"><sup>1</sup></a> ipsa quae dixi sentio fuisse longiora. Ignoscetis autem, nam et studio rerum rusticarum provectus sum, et senectus est natura loquacior, ne ab omnibus eam vitiis videar vindicare. Ergo in hac vita M’. Curius, cum de Samnitibus, de Sabinis, de Pyrrho triumphavisset, consumpsit extremum tempus aetatis; cuius quidem ego villam contemplans, abest enim non longe a me, admirari satis non possum vel hominis ipsius continentiam <span class="br"></span><span class="lineNumber">56</span><span class="br"></span> vel temporum disciplinam. Curio ad focum sedenti magnum auri pondus Samnites cum attulissent, repudiati sunt; non enim aurum habere praeclarum sibi videri dixit, sed eis qui haberent aurum imperare. Poteratne tantus animus efficere non iucundam senectutem?</p>
<p>Sed venio ad agricolas, ne a me ipso recedam. In agris erant tum senatores, id est senes—si quidem aranti L. Quinctio Cincinnato nuntiatum est eum dictatorem esse factum, cuius dictatoris iussu magister

</p></section><notes><section class="footnotes"><ul><li class="note" id="note_LCL154_66_1"><a class="footnoteCrossrefLink" href="#target_note_LCL154_66_1" title="Click to highlight in text"><sup class="lineRef">1</sup>ea <span class="italic">other <span class="sc">mss</span></span>.; haec <span class="italic">L</span>.</a></li><script type="text/javascript">document.getElementById('note_LCL154_66_1').style.display = "none";</script></ul></section></notes></section>