<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Solone responsum est, cum illi quaerenti qua tandem re fretus sibi tam audaciter obsisteret respondisse dicitur “senectute.” Sed vivendi est finis optimus, cum integra mente certisque sensibus opus ipsa suum eadem quae coagmentavit natura dissolvit. Ut navem, ut aedificium idem destruit facillime qui construxit, sic hominem eadem optime quae conglutinavit natura dissolvit. Iam omnis conglutinatio recens aegre, inveterata facile divellitur.</p>
<p>Ita fit ut illud breve vitae reliquum nec avide appetendum senibus nec sine causa deserendum sit; <span class="br"></span><span class="lineNumber">73</span><span class="br"></span> vetatque Pythagoras iniussu imperatoris, id est dei, de praesidio et statione vitae decedere. Solonis quidem sapientis est elogium, quo se negat velle suam mortem dolore amicorum et lamentis vacare. Volt, credo, se esse carum suis. Sed haud scio an melius Ennius :</p>
<blockquote><p>
<span class="line">nemo me lacrumis decoret, neque funera fletu</span><span class="linebreak"></span>
<span class="line">faxit.</span><span class="linebreak"></span>
</p></blockquote>
<p class="noindent">Non censet lugendam esse mortem, quam immortalitas consequatur.</p>
<p><span class="br"></span><span class="lineNumber">74</span><span class="br"></span> Iam sensus moriendi aliquis esse potest, isque ad exiguum tempus, praesertim seni : post mortem quidem sensus aut optandus aut nullus est. Sed hoc meditatum ab adulescentia debet esse, mortem



</p></section><notes></notes></section>