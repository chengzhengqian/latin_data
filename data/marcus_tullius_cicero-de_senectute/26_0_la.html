<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">47</span><span class="br"></span> At non est voluptatum tanta quasi titillatio in senibus. Credo, sed ne desideratio quidem; nihil autem est molestum quod non desideres. Bene Sophocles, cum ex eo quidam iam affecto aetate quaereret, utereturne rebus veneriis, “di meliora!” inquit; “ego vero<a class="footnoteLink" href="#note_LCL154_58_1" id="target_note_LCL154_58_1"><sup>1</sup></a> istinc sicut a domino agresti ac furioso profugi.” Cupidis enim rerum talium odiosum fortasse et molestum est carere, satiatis vero et expletis iucundius est carere quam frui; quamquam non caret is, qui non desiderat; ergo hoc non desiderare dico esse iucundius.</p>
<p><span class="br"></span><span class="lineNumber">48</span><span class="br"></span> Quod si istis ipsis voluptatibus bona aetas fruitur libentius, primum parvulis fruitur rebus, ut diximus, deinde eis, quibus senectus, etiam si non abunde potitur, non omnino caret. Ut Turpione Ambivio magis delectatur qui in prima cavea spectat, delectatur tamen etiam qui in ultima, sic adulescentia voluptates propter intuens magis fortasse laetatur, sed delectatur etiam senectus, procul eas spectans, tantum quantum sat est.</p>
<p><span class="br"></span><span class="lineNumber">49</span><span class="br"></span> At illa quanti sunt, animum tamquam emeritis stipendiis libidinis ambitionis, contentionum inimicitiarum, cupiditatum omnium secum esse secumque, ut dicitur, vivere! Si vero habet aliquod tamquam




</p></section><notes><section class="footnotes"><ul><li class="note" id="note_LCL154_58_1"><a class="footnoteCrossrefLink" href="#target_note_LCL154_58_1" title="Click to highlight in text"><sup class="lineRef">1</sup>ego vero <span class="italic">PL<sup>2</sup>, Halm, Bait</span>.; libenter vero <span class="italic">L<sup>1</sup> BIRS, Müller</span>.</a></li><script type="text/javascript">document.getElementById('note_LCL154_58_1').style.display = "none";</script></ul></section></notes></section>