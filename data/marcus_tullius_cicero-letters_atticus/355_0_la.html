<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
meumque officium, fidem, pietatem &lt;in&gt;<a class="footnoteLink" href="#note_LCL097_40_3" id="target_note_LCL097_40_3"><sup>3</sup></a> iis praesto. sed mehercule rursus iam abiectam compositionis spem non desperatissimam esse puto, quoniam Caesar est ea mente qua optare debemus.</p>
<p>Hac re mihi placet, si tibi videtur, te ad eum scribere et ab eo praesidium petere, ut petisti a Pompeio me quidem approbante temporibus Milonianis. praestabo, si Caesarem bene novi, eum prius tuae dignitatis quam suae utilitatis rationem habiturum.</p>
<p><span class="br"></span><span class="lineNumber">3</span><span class="br"></span>Haec quam prudenter tibi scribam nescio, sed illud certe scio, me ab singulari amore ac benevolentia quaecumque scribo tibi scribere, quod te (ita incolumi Caesare moriar!) tanti facio ut paucos aeque ac te caros habeam. de hac re cum aliquid constitueris, velim mihi scribas. nam non mediocriter laboro &lt;ut&gt; utrique, ut vis, tuam benevolentiam praestare possis quam mehercule te praestaturum confido. fac valeas.</p>
</section>
<section class="div2">
<h2>174C (IX.7C)</h2>
<h2><span class="italic">Scr. in itinere c. <span class="sc">iii</span> Non. Mart. an. 49</span></h2>
<h2><span class="ac">Caesar Oppio Cornelio Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Gaudeo mehercule vos significare litteris quam valde probetis ea quae apud Corfinium sunt gesta. consilio vestro utar libenter et hoc libentius quod mea sponte facere constitueram ut quam lenissimum me praeberem et Pompeium darem operam ut reconciliarem. temptemus hoc

</p></section><notes><section class="footnotes"><ul><li class="note" id="note_LCL097_40_3"><a class="footnoteCrossrefLink" href="#target_note_LCL097_40_3" title="Click to highlight in text"><sup class="lineRef">3</sup><span class="italic">add. SB</span></a></li><script type="text/javascript">document.getElementById('note_LCL097_40_3').style.display = "none";</script></ul></section></notes></section>