<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">9</span><span class="br"></span>Cum autem ex eo quaererem quid videret, quem exitum, quam rem publicam, plane fatebatur nullam spem reliquam. Pompei classem timebat; quae si †esset†,<a class="footnoteLink" href="#note_LCL097_122_8" id="target_note_LCL097_122_8"><sup>8</sup></a> se de Sicilia abiturum. ‘quid isti’ inquam ‘sex tui fasces? si a senatu, cur laureati? si ab ipso, cur sex?’ ‘cupivi’ inquit ‘ex senatus consulto surrupto; nam aliter &lt;non&gt; poterat. at ille impendio nunc magis odit senatum. “a me” inquit “omnia <span class="br"></span><span class="lineNumber">10</span><span class="br"></span> proficiscentur.”’ ‘cur autem sex?’ ‘quia duodecim nolui; nam licebat.’ tum ego ‘quam vellem’ inquam ‘petisse ab eo quod audio Philippum impetrasse! sed veritus sum, quia ille a me nihil impetrabat.’ ‘libenter’ inquit ‘tibi concessisset. verum puta te impetrasse; ego enim ad eum scribam, ut tu ipse voles, de ea re nos inter nos locutos. quid autem illius interest, quoniam in senatum non venis, ubi sis? quin nunc ipsum minime offendisses eius causam si in Italia non fuisses.’ ad quae ego me recessum et solitudinem quaerere, maxime quod lictores haberem. laudabat consilium. ‘quid ergo?’ inquam. ‘nam mihi cursus in Graeciam per tuam provinciam est, quoniam ad mare superum milites sunt.’ ‘quid mihi’ inquit ‘optatius?’ hoc loco multa perliberaliter. ergo hoc quidem est [verum] profectum,<a class="footnoteLink" href="#note_LCL097_122_9" id="target_note_LCL097_122_9"><sup>9</sup></a> ut non modo tuto verum etiam palam navigaremus.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL097_122_8"><a class="footnoteCrossrefLink" href="#target_note_LCL097_122_8" title="Click to highlight in text"><sup class="lineRef">8</sup>exisset <span class="italic">Weiske</span>: accessi- <span class="italic">coni. SB</span></a></li><script type="text/javascript">document.getElementById('note_LCL097_122_8').style.display = "none";</script><li class="note inline" id="note_LCL097_122_9"><a class="footnoteCrossrefLink" href="#target_note_LCL097_122_9" title="Click to highlight in text"><sup class="lineRef">9</sup>verum profecto (ς)</a></li><script type="text/javascript">document.getElementById('note_LCL097_122_9').style.display = "none";</script></ul></section></notes></section>