<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Ligarianam praeclare vendidisti. posthac quicquid <span class="br"></span><span class="lineNumber">3</span><span class="br"></span> scripsero, tibi praeconium deferam. quod ad me de Varrone scribis, scis me antea orationes aut aliquid id genus solitum scribere ut Varronem nusquam possem intexere. postea autem quam haec coepi φιλολογώτερα, iam Varro mihi denuntiaverat magnam sane et gravem προσφώνησιν. biennium praeteriit cum ille Καλλιππíδης adsiduo cursu cubitum nullum processerit. ego autem me parabam ad id quod ille mihi misisset ut ‘αὐτῷ τῷ μέτρῳ καὶ λώώον,’ si modo potuissem; nam hoc etiam Hesiodus ascribit, ‘αἴ κε δύνηαι.’ nunc illam ‘περì Τελῶν’ σύνταξιν sane mihi probatam Bruto, ut tibi placuit, despondimus, idque tu eum non nolle mihi scripsisti. ergo illam ᾽Ακαδημικήν, in qua homines nobiles illi quidem sed nullo modo philo&lt;lo&gt;gi nimis acute loquuntur, ad Varronem transferamus. etenim sunt Antiochia, quae iste valde probat. Catulo et Lucullo alibi reponemus, ita tamen si tu hoc probas; deque eo mihi rescribas velim.</p>
<p><span class="br"></span><span class="lineNumber">4</span><span class="br"></span>De Brinniana auctione accepi a Vestorio litteras. ait sine ulla controversia rem ad me esse collatam. Romae videlicet aut in Tusculano me fore putaverunt a. d. <span class="sc">viii</span> Kal. Quint. dices igitur vel amico tuo Suettio, coheredi meo, vel Labeoni nostro paulum proferant auctionem; me circiter Nonas in Tusculano fore. &lt;tu&gt;<a class="footnoteLink" href="#note_LCL491_70_2" id="target_note_LCL491_70_2"><sup>2</sup></a> cum Pisone; Erotem habes. de Scapulanis hortis toto pectore cogitemus. dies adest.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL491_70_2"><a class="footnoteCrossrefLink" href="#target_note_LCL491_70_2" title="Click to highlight in text"><sup class="lineRef">2</sup><span class="italic">add. Wesenberg</span></a></li><script type="text/javascript">document.getElementById('note_LCL491_70_2').style.display = "none";</script></ul></section></notes></section>