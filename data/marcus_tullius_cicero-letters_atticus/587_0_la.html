<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
enim mihi legenti tuas litteras requiesse paulisper. de Bruto semper ad me omnia perscribito, ubi sit, quid cogitet; quem quidem ego spero iam tuto vel solum tota urbe vagari posse. verum tamen.</p>
</section>
<section class="div2">
<h2>363 (XIV.9)</h2>
<h2><span class="italic">Scr. in Puteolano <span class="sc">xv</span> Kal. Mai. an. 44</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>De re publica multa cognovi ex tuis litteris, quas quidem multiiugis accepi uno tempore a Vestori liberto. ad ea autem quae requiris brevi respondebo. primum vehementer me Cluviana delectant. sed quod quaeris quid arcessierim Chrysippum, tabernae mihi duae corruerunt reliquaeque rimas agunt; itaque non solum inquilini sed mures etiam migraverunt. hanc ceteri calamitatem vocant, ego ne incommodum quidem. o Socrate et Socratici viri! numquam vobis gratiam referam. di immortales, quam mihi ista pro nihilo! sed tamen ea ratio aedificandi initur, consiliario quidem et auctore Vestorio, ut hoc damnum quaestuosum sit.</p>
<p><span class="br"></span><span class="lineNumber">2</span><span class="br"></span>Hic turba magna est eritque, ut audio, maior; duo quidem quasi designati consules. o di boni! vivit tyrannis, tyrannus occidit! eius interfecti morte laetamur cuius facta defendimus! itaque quam severe nos †M. Cutius†<a class="footnoteLink" href="#note_LCL491_156_1" id="target_note_LCL491_156_1"><sup>1</sup></a> accusat, ut pudeat vivere, neque iniuria. nam mori miliens praestitit quam haec pati; quae mihi videntur habitura etiam vetustatem.</p>
</section><notes><section class="footnotes"><ul><li class="note" id="note_LCL491_156_1"><a class="footnoteCrossrefLink" href="#target_note_LCL491_156_1" title="Click to highlight in text"><sup class="lineRef">1</sup><span class="italic">al</span>. tutius <span class="italic">vel sim</span>.: curius <span class="italic">cod. Tornesianus</span>: M’. Curius <span class="italic">coni. SB</span></a></li><script type="text/javascript">document.getElementById('note_LCL491_156_1').style.display = "none";</script></ul></section></notes></section>