<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
nam dilectus adhuc quidem invitorum est et a pugnando abhorrentium; condicionum autem amissum tempus est. quid futurum sit non video; commissum quidem a nobis certe est sive a nostro duce ut e portu sine gubernaculis egressi tempestati nos traderemus.</p>
<p><span class="br"></span><span class="lineNumber">3</span><span class="br"></span>Itaque de Ciceronibus nostris dubito quid agam; nam mihi interdum amandandi videntur in Graeciam. de Tullia autem et Terentia, cum mihi barbarorum adventus ad urbem proponitur, omnia timeo, cum autem Dolabellae venit in mentem, paulum respiro. sed velim consideres quid faciendum putes, primum πρòς τò ἀσφαλές (aliter enim mihi de illis ac de me ipso consulendum est), deinde ad opiniones, ne reprehendamur quod eas Romae velimus esse in communi bonorum fuga. quin etiam tibi et Peducaeo (scripsit enim ad me) quid faciatis videndum est; is enim splendor est vestrum ut eadem postulentur a vobis quae ab amplissimis civibus. sed de hoc tu videbis, quippe cum de me ipso ac de meis te considerare velim.</p>
<p><span class="br"></span><span class="lineNumber">4</span><span class="br"></span>Reliquum est ut et quid agatur quoad poteris explores scribasque ad me et quid ipse coniectura adsequare; quod etiam a te magis exspecto. nam acta omnibus nuntiantibus a te exspecto futura; ‘μάντις δ’ ἄριστος . . .’ loquacitati ignosces, quae et me levat ad te quidem scribentem et elicit tuas litteras.</p>
<p><span class="br"></span><span class="lineNumber">5</span><span class="br"></span>Aenigma succonum<a class="footnoteLink" href="#note_LCL008_236_2" id="target_note_LCL008_236_2"><sup>2</sup></a> ex Velia plane non intellexi; est enim numero Platonis obscurius.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL008_236_2"><a class="footnoteCrossrefLink" href="#target_note_LCL008_236_2" title="Click to highlight in text"><sup class="lineRef">2</sup>oppiorum (<span class="italic">SB</span>, <span class="italic">ducibus Watt</span> (sacconum) et <span class="italic">Bosio</span>)</a></li><script type="text/javascript">document.getElementById('note_LCL008_236_2').style.display = "none";</script></ul></section></notes></section>