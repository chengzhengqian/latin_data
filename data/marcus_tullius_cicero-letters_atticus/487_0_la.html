<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>De hortis etiam atque etiam te rogo. omnibus meis eorumque quos scio mihi non defuturos facultatibus (sed potero meis) enitendum mihi est. sunt etiam quae vendere facile possim. sed ut non vendam eique usuram pendam a quo emero non plus annum, possum adsequi quod volo, si tu me adiuvas. paratissimi sunt Drusi; cupit enim vendere. proximos puto Lamiae; [est] sed abest. tu tamen, si quid potes, odorare. ne Silius quidem quicquam utitur, et is<a class="footnoteLink" href="#note_LCL097_304_1" id="target_note_LCL097_304_1"><sup>1</sup></a> usuris facillime sustentabitur. habe tuum negotium, nec quid res mea familiaris postulet, quam ego non curo, sed quid velim et cur velim existima.</p>
</section>
<section class="div2">
<h2>262 (XII.23)</h2>
<h2><span class="italic">Scr. Asturae <span class="sc">xiv</span> Kal. Apr. an. 45</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Putaram te aliquid novi, quod eius modi fuerat initium litterarum, quamvis non curarem quid in Hispania fieret, tamen te scripturum; sed videlicet meis litteris respondisti, ut de foro et de curia. sed domus est, ut ais, forum. quid ipsa domo mihi opus est carenti foro? occidimus, occidimus, Attice, iam pridem nos quidem, sed nunc fatemur, postea quam unum quo tenebamur amisimus. itaque solitudines sequor, et tamen, si qua me res isto adduxerit, enitar, si quo modo potero (potero autem), ut praeter te nemo dolorem meum sentiat, si ullo modo poterit, ne tu quidem. atque etiam illa causa est non veniendi: meministi

</p></section><notes><section class="footnotes"><ul><li class="note" id="note_LCL097_304_1"><a class="footnoteCrossrefLink" href="#target_note_LCL097_304_1" title="Click to highlight in text"><sup class="lineRef">1</sup>et iis <span class="italic">vel</span> et hi(i)s (<span class="italic">Lipsius</span>: suis et is <span class="italic">Wesenberg</span>)</a></li><script type="text/javascript">document.getElementById('note_LCL097_304_1').style.display = "none";</script></ul></section></notes></section>