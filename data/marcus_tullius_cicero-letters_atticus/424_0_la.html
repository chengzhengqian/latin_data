<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
navigatio modo sit qualem opto, cetera, quae quidem consilio provideri poterunt, cavebuntur. tu, dum adsumus, non modo quae scieris audierisve sed etiam quae futura providebis scribas velim.</p>
<p><span class="br"></span><span class="lineNumber">3</span><span class="br"></span>Cato, qui Siciliam tenere nullo negotio potuit et, si tenuisset, omnes boni se ad eum contulissent, Syracusis profectus est ante diem <span class="sc">viii</span> Kal. Mai., ut ad me Curio scripsit. utinam, quod aiunt, Cotta Sardiniam teneat! est enim rumor. o, si id fuerit, turpem Catonem!</p>
<p><span class="br"></span><span class="lineNumber">4</span><span class="br"></span>Ego, ut minuerem suspicionem profectionis aut cogitationis meae, profectus sum in Pompeianum a. d. <span class="sc">iiii</span> Id. ut ibi essem dum quae ad navigandum opus essent pararentur. cum ad villam venissem, ventum est ad me: centuriones trium cohortium, quae Pompei&lt;s&gt; sunt, me velle postridie convenire. haec mecum Ninnius noster; velle eos mihi se et oppidum tradere. at ego tibi postridie a villa ante lucem, ut me omnino illi ne viderent. quid enim erat in tribus cohortibus? quid si plures? quo apparatu? cogitavi eadem illa Caeliana quae legi in epistula tua quam accepi simul et in Cumanum veni eodem die; et simul fieri poterat ut temptaremur. omnem igitur suspicionem sustuli.</p>
<p><span class="br"></span><span class="lineNumber">5</span><span class="br"></span>Sed, cum redeo, Hortensius venerat et ad Terentiam salutatum deverterat. sermone erat usus honorifico erga me. iam<a class="footnoteLink" href="#note_LCL097_178_3" id="target_note_LCL097_178_3"><sup>3</sup></a> eum, ut puto, videbo; misit enim puerum se ad me venire. hoc quidem melius quam collega noster Antonius; cuius inter lictores lectica mima portatur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL097_178_3"><a class="footnoteCrossrefLink" href="#target_note_LCL097_178_3" title="Click to highlight in text"><sup class="lineRef">3</sup>tam (<span class="italic">Wesenberg</span>)</a></li><script type="text/javascript">document.getElementById('note_LCL097_178_3').style.display = "none";</script></ul></section></notes></section>