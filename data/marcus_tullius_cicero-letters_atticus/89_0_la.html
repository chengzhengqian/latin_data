<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>42 (II.22)</h2>
<h2><span class="italic">Scr. Romae fort. m. Sext. an. 59</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Quam vellem Romae &lt;esses&gt;!<a class="footnoteLink" href="#note_LCL007_204_1" id="target_note_LCL007_204_1"><sup>1</sup></a> mansisses profecto si haec fore putassemus. nam Pulchellum nostrum facillime teneremus aut certe quid esset facturus scire possemus. nunc se res sic habet: volitat, furit; nihil habet certi, &lt;multa&gt;<a class="footnoteLink" href="#note_LCL007_204_2" id="target_note_LCL007_204_2"><sup>2</sup></a> multis denuntiat; quod fors obtulerit id acturus videtur. cum videt quo sit in odio status hic rerum, in eos qui haec egerunt impetum facturus videtur; cum autem rursus opes eorum, vim, exercitus recordatur, convertit se in &lt;bo&gt;nos;<a class="footnoteLink" href="#note_LCL007_204_3" id="target_note_LCL007_204_3"><sup>3</sup></a> <span class="br"></span><span class="lineNumber">2</span><span class="br"></span> nobis autem ipsis tum vim tum iudicium minatur. cum hoc Pompeius egit et, ut ad me ipse referebat (alium enim habeo neminem testem), vehementer egit, cum diceret in summa se perfidiae et sceleris infamia fore si mihi periculum crearetur ab eo quem ipse armasset cum plebeium fieri passus esset. sed fidem recepisse sibi et ipsum et Appium de me. hanc si ille non servaret, ita laturum ut omnes intellegerent nihil sibi antiquius amicitia nostra fuisse. haec et in eam sententiam cum multa dixisset, aiebat illum primo sane diu multa contra, ad extremum autem manus dedisse et adfirmasse nihil se contra eius voluntatem esse facturum. sed postea tamen ille non destitit de nobis asperrime loqui. quod si non faceret,tamen ei nihil crederemus



</p></section><notes><section class="footnotes"><ul><li class="note" id="note_LCL007_204_1"><a class="footnoteCrossrefLink" href="#target_note_LCL007_204_1" title="Click to highlight in text"><sup class="lineRef">1</sup><span class="italic">add. SB</span></a></li><script type="text/javascript">document.getElementById('note_LCL007_204_1').style.display = "none";</script><li class="note" id="note_LCL007_204_2"><a class="footnoteCrossrefLink" href="#target_note_LCL007_204_2" title="Click to highlight in text"><sup class="lineRef">2</sup><span class="italic">add. SB</span></a></li><script type="text/javascript">document.getElementById('note_LCL007_204_2').style.display = "none";</script><li class="note" id="note_LCL007_204_3"><a class="footnoteCrossrefLink" href="#target_note_LCL007_204_3" title="Click to highlight in text"><sup class="lineRef">3</sup><span class="italic">add. Wesenberg</span></a></li><script type="text/javascript">document.getElementById('note_LCL007_204_3').style.display = "none";</script></ul></section></notes></section>