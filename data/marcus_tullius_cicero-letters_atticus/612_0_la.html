<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Primum, quae de re mea gesta et in solutione et in Albiano negotio, grata. de tuo autem Buthrot&lt;i&gt;o, cum in Pompeiano essem, Misenum venit Antonius. inde &lt;in Samnium&gt;<a class="footnoteLink" href="#note_LCL491_206_1" id="target_note_LCL491_206_1"><sup>1</sup></a> ante discessit quam illum venisse audissem; a quo [in Samnium] vide quid speres. Romae igitur de Buthroto. L. Antoni horribilis contio, Dolabellae praeclara. iam vel sibi habeat nummos, modo numeret Idibus. Tertullae nollem abortum. tam enim Cassii sunt iam quam Bruti serendi. de regina velim atque etiam de Caesare illo. persolvi primae epistulae, venio ad secundam.</p>
<p><span class="br"></span><span class="lineNumber">3</span><span class="br"></span>De Quintis, Buthroto, cum venero, ut scribis. quod Ciceroni suppeditas, gratum. quod errare me putas qui rem publicam putem pendere in Bruto, sic se res habet: aut nulla erit aut ab isto istisve servabitur. quod me hortaris ut scriptam contionem mittam, accipe a me, mi Attice, καϑολικὸν ϑεώρημα earum rerum in quibus satis exercitati sumus. nemo umquam neque poeta neque orator fuit qui quemquam meliorem quam se arbitraretur. hoc etiam malis contingit; quid tu Bruto putas et ingenioso et erudito? de quo etiam experti sumus nuper in edicto. scripseram rogatu tuo. meum mihi placebat, illi suum. quin etiam cum ipsius precibus paene adductus scripsissem ad eum de optimo genere dicendi, non modo mihi sed etiam tibi scripsit sibi illud quod mihi placeret non probari. qua re sine, quaeso, sibi quemque scribere. ‘suam quoique sponsam, mihi meam; suum quoique amorem, mihi

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL491_206_1"><a class="footnoteCrossrefLink" href="#target_note_LCL491_206_1" title="Click to highlight in text"><sup class="lineRef">1</sup><span class="italic">hic posui, post</span> audissem <span class="italic">Wesenberg</span></a></li><script type="text/javascript">document.getElementById('note_LCL491_206_1').style.display = "none";</script></ul></section></notes></section>