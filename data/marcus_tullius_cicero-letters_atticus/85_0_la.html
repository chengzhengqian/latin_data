<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
volo. pragmatici homines omnibus historiis, praeceptis, versibus denique cavere iubent et vetant credere. alterum facio, ut caveam, alterum, ut non credam, facere non possum.</p>
<p><span class="br"></span><span class="lineNumber">2</span><span class="br"></span>Clodius adhuc mihi denuntiat periculum. Pompeius adfirmat non esse periculum, adiurat; addit etiam se prius occisum iri ab eo quam me violatum iri. tractatur res. simul et quid erit certi, scribam ad te. si erit pugnandum, arcessam ad societatem laboris; si quies dabitur, ab Amalthea te non commovebo.</p>
<p><span class="br"></span><span class="lineNumber">3</span><span class="br"></span>De re &lt;publica&gt; breviter ad te scribam; iam enim charta ipsa ne nos prodat pertimesco. itaque posthac, si erunt mihi plura ad te scribenda, ἀλληγορίαις obscurabo. nunc quidem novo quodam morbo civitas moritur, ut, cum omnes ea quae sunt acta improbent, querantur, doleant, varietas nulla in re sit aperteque loquantur et iam clare gemant, tamen medicina nulla adferatur. neque enim resisti sine internecione posse arbitramur nec videmus qui finis cedendi <span class="br"></span><span class="lineNumber">4</span><span class="br"></span> praeter exitium futurus sit. Bibulus hominum admiratione et benevolentia in caelo est. edicta eius et contiones describunt et legunt. novo quodam genere in summam gloriam venit. <span class="br"></span><span class="lineNumber">5</span><span class="br"></span> populare nunc nihil tam est quam odium popularium. haec quo sint eruptura timeo; sed si dispicere quid coepero, scribam ad te apertius.</p>
<p>Tu, si me amas tantum quantum profecto amas, expeditus facito ut sis, si inclamaro, ut accurras; sed do operam </p></section><notes></notes></section>