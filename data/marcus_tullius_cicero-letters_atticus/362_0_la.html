<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
ἐν τοῖς ἐρωτικοῖς alienat &lt;quod&gt;<a class="footnoteLink" href="#note_LCL097_54_1" id="target_note_LCL097_54_1"><sup>1</sup></a> immunde, insulse, indecore<a class="footnoteLink" href="#note_LCL097_54_2" id="target_note_LCL097_54_2"><sup>2</sup></a> fit, sic me illius fugae neglegentiaeque deformitas avertit ab amore. nihil enim dignum faciebat quare eius fugae comitem me adiungerem. nunc emergit amor, nunc desiderium ferre non possum, nunc mihi nihil libri, nihil litterae, nihil doctrina prodest. ita dies et noctes tamquam avis illa mare prospecto, evolare cupio. do, do poenas temeritatis meae. etsi quae fuit illa temeritas? quid feci non consideratissime? si enim nihil praeter fugam quaereretur, fugissem libentissime, sed genus belli crudelissimi et maximi, quod nondum vident homines quale futurum sit, perhorrui. quae minae municipiis, quae nominatim viris bonis, quae denique omnibus qui remansissent! quam crebro illud ‘Sulla potuit, ego non potero?’</p>
<p><span class="br"></span><span class="lineNumber">3</span><span class="br"></span>Mihi autem haeserunt illa: male Tarquinius qui Porsennam, qui Octavium Mamilium contra<a class="footnoteLink" href="#note_LCL097_54_3" id="target_note_LCL097_54_3"><sup>3</sup></a> patriam, impie Coriolanus &lt;qui&gt; auxilium peti&lt;i&gt;t a Volscis, recte Themistocles qui mori maluit, nefarius Hippias, Pisistrati filius, qui in Marathonia pugna cecidit arma contra patriam ferens. at Sulla, at Marius, at Cinna recte. immo iure fortasse; sed quid eorum victoria crudelius, quid funestius? huius belli



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL097_54_1"><a class="footnoteCrossrefLink" href="#target_note_LCL097_54_1" title="Click to highlight in text"><sup class="lineRef">1</sup>aliena(n)tur (<span class="italic">SB</span>: -namur si quid <span class="italic">Madvig</span>)</a></li><script type="text/javascript">document.getElementById('note_LCL097_54_1').style.display = "none";</script><li class="note" id="note_LCL097_54_2"><a class="footnoteCrossrefLink" href="#target_note_LCL097_54_2" title="Click to highlight in text"><sup class="lineRef">2</sup>insulis unde decore (<span class="italic">Madvig</span>)</a></li><script type="text/javascript">document.getElementById('note_LCL097_54_2').style.display = "none";</script><li class="note" id="note_LCL097_54_3"><a class="footnoteCrossrefLink" href="#target_note_LCL097_54_3" title="Click to highlight in text"><sup class="lineRef">3</sup>concitavit contra <span class="italic">Lehmann</span></a></li><script type="text/javascript">document.getElementById('note_LCL097_54_3').style.display = "none";</script></ul></section></notes></section>