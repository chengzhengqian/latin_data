<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>53 (III.8)</h2>
<h2><span class="italic">Scr. Thessalonicae <span class="sc">iv</span> Kal. Iun. an. 58 (§ 4)</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Scripseram ad te quas ob causas in Epirum non essemus profecti, quod et Achaia prope esset plena audacissimorum inimicorum et exitus difficilis haberet cum inde proficisceremur. accessit, cum Dyrrachi essemus, ut duo nuntii adferrentur, unus, classe fratrem Epheso Athenas, alter, pedibus per Macedoniam venire. itaque illi obviam misimus Athenas ut inde Thessalonicam veniret. ipsi processimus et Thessalonicam a.d. <span class="sc">x</span> Kal. Iun. venimus, neque de illius itinere quicquam certi habebamus nisi eum ab Epheso ante aliquanto profectum.</p>
<p><span class="br"></span><span class="lineNumber">2</span><span class="br"></span>Nunc istic quid agatur magno opere timeo. quamquam tu altera epistula scribis Id. Mai. audiri fore ut acrius postularet&lt;ur&gt;,<a class="footnoteLink" href="#note_LCL007_230_1" id="target_note_LCL007_230_1"><sup>1</sup></a> altera iam esse mitiora. sed haec est pridie data quam illa, quo conturbor magis. itaque cum meus me maeror cottidianus lacerat et conficit, tum vero haec addita cura vix mihi vitam reliquam facit.</p>
<p>Sed et navigatio perdifficilis fuit et ille incertus ubi ego essem fortasse alium cursum petivit. nam Phaëtho libertus non vidit; vento reiectus ab Ilio<a class="footnoteLink" href="#note_LCL007_230_2" id="target_note_LCL007_230_2"><sup>2</sup></a> in Macedoniam Pellae mihi praesto fuit. reliqua quam mihi timenda sint video, nec quid scribam habeo et omnia timeo, nec tam miserum est quicquam quod non in nostram fortunam cadere videatur.


</p></section><notes><section class="footnotes"><ul><li class="note" id="note_LCL007_230_1"><a class="footnoteCrossrefLink" href="#target_note_LCL007_230_1" title="Click to highlight in text"><sup class="lineRef">1</sup><span class="italic">add. Malaespina</span> (?)</a></li><script type="text/javascript">document.getElementById('note_LCL007_230_1').style.display = "none";</script><li class="note" id="note_LCL007_230_2"><a class="footnoteCrossrefLink" href="#target_note_LCL007_230_2" title="Click to highlight in text"><sup class="lineRef">2</sup>illo (ς)</a></li><script type="text/javascript">document.getElementById('note_LCL007_230_2').style.display = "none";</script></ul></section></notes></section>