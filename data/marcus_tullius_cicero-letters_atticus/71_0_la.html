<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>31 (II.10)</h2>
<h2><span class="italic">Scr. Appii Fori <span class="sc">xi</span> Kal. Mai. an. 59</span></h2>
<h2><span class="ac">Cicero Attico Sal.</span></h2>
<p class="noindent">Volo ames meam constantiam. ludos Anti spectare non placet. est enim ὑποσóλοικον, cum velim vitare omnium deliciarum suspicionem, repente ἀναϕαίνεσϑαι non solum delicate sed etiam inepte peregrinantem. qua re usque ad Non. Mai. te in Formiano exspectabo. nunc fac ut sciam quo die te visuri simus.</p>
<p>Ab Appi Foro hora quarta. dederam aliam paulo ante a Tribus Tabernis.</p>
</section>
<section class="div2">
<h2>32 (II.11)</h2>
<h2><span class="italic">Scr. in Formiano c. <span class="sc">viii</span> Kal. Mai., an. 59</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Narro tibi, plane relegatus mihi videor postea quam in Formiano sum. dies enim nullus erat, Anti cum essem, quo die non melius scirem Romae quid ageretur quam ii qui erant Romae. etenim litterae tuae non solum quid Romae sed etiam quid in re publica, neque solum quid fieret verum etiam quid futurum esset indicabant. nunc, nisi si quid ex praetereunte viatore exceptum est, scire nihil possumus. qua re, quamquam iam te ipsum exspecto, tamen isti puero, quem ad me statim iussi recurrere, da ponderosam aliquam epistulam plenam omnium non modo actorum sed etiam opinionum tuarum, ac diem quo Roma sis exiturus cura ut sciam.</p>
<p><span class="br"></span><span class="lineNumber">2</span><span class="br"></span>Nos in Formiano esse volumus usque ad prid. Non. Mai. eo si ante eam diem non veneris, Romae te fortasse </p></section><notes></notes></section>