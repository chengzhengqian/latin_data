<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>73 (IV.1)</h2>
<h2><span class="italic">Scr. Romae c. <span class="sc">iv</span> Id. Sept. an. 57</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Cum primum Romam veni fuit&lt;que&gt; cui recte ad te litteras darem, nihil prius faciendum mihi putavi quam ut tibi absenti de reditu gratularer. cognoram enim, ut vere scribam, te in consiliis mihi dandis nec fortiorem nec prudentiorem quam me ipsum nec etiam propter meam in te observantiam<a class="footnoteLink" href="#note_LCL007_284_1" id="target_note_LCL007_284_1"><sup>1</sup></a> nimium in custodia salutis meae diligentem; eundemque te, qui primis temporibus erroris nostri aut potius furoris particeps et falsi timoris socius fuisses, acerbissime discidium nostrum tulisse plurimumque operae, studi, diligentiae, laboris ad conficiendum reditum <span class="br"></span><span class="lineNumber">2</span><span class="br"></span> meum contulisse. itaque hoc tibi vere adfirmo, in maxima laetitia et exoptatissima gratulatione unum ad cumulandum gaudium conspectum aut potius complexum mihi tuum defuisse. quem semel nactus si umquam dimisero ac nisi etiam praetermissos fructus tuae suavitatis praeteriti temporis omnis exegero, profecto hac restitutione fortunae me ipse non satis dignum iudicabo.</p>
<p><span class="br"></span><span class="lineNumber">3</span><span class="br"></span>Nos adhuc in nostro statu quod difficillime recuperari posse arbitrati sumus, splendorem nostrum illum forensem et in senatu auctoritatem et apud viros bonos gratiam, magis quam opta&lt;ra&gt;mus consecuti sumus; in re autem familiari, quae quem ad modum fracta, dissipata, direpta sit non ignoras, valde laboramus, tuarumque non tam facultatum, quas ego nostras esse iudico, quam consiliorum ad colligendas et constituendas reliquias nostras indigemus.</p>
</section><notes><section class="footnotes"><ul><li class="note" id="note_LCL007_284_1"><a class="footnoteCrossrefLink" href="#target_note_LCL007_284_1" title="Click to highlight in text"><sup class="lineRef">1</sup><span class="italic">locus dubius</span></a></li><script type="text/javascript">document.getElementById('note_LCL007_284_1').style.display = "none";</script></ul></section></notes></section>