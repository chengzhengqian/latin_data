<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
essem, datur mi epistula a sororis tuae filio quam ipsam tibi misi; cuius est principium non sine maxima contumelia—sed fortasse οὐκ ἐπέστησεν. est autem sic: ‘ego enim<a class="footnoteLink" href="#note_LCL491_114_1" id="target_note_LCL491_114_1"><sup>1</sup></a> quicquid non belle in te dici potest—.’ posse vult in me multa dici non belle, sed ea se negat approbare. hoc quicquam pote impurius? iam cetera leges (misi enim ad te) iudicabisque. Bruti nostri cottidianis adsiduisque laudibus, [ne] quas ab eo de nobis haberi permulti mihi renuntiaverunt, commotum istum aliquando scripsisse aliquid ad me credo; &lt;credo&gt;<a class="footnoteLink" href="#note_LCL491_114_2" id="target_note_LCL491_114_2"><sup>2</sup></a> et ad te, idque ut sciam facies. nam ad patrem de me quid scripserit nescio, de matre quam pie! ‘volueram’ inquit, ‘ut quam plurimum tecum essem, conduci mihi domum et id ad te scripseram. neglexisti. ita minus multum una erimus. nam ego istam domum videre non possum; qua de causa scis.’ hanc autem causam pater odium matris esse dicebat.</p>
<p><span class="br"></span><span class="lineNumber">2</span><span class="br"></span>Nunc me iuva, mi Attice, consilio, ‘πóτερον δíκᾳ τεῖχος ὕψιον,’ id est utrum aperte hominem asperner et respuam, ‘ἢ σκολιαῖς ἀzπάταις.’ ut enim Pindaro sic ‘δíχα μοι νóος ἀτρέκειαν εἰπεῖν.’ omnino moribus meis illud aptius, sed hoc fortasse temporibus. tu autem quod ipse tibi suaseris idem mihi persuasum putato. equidem vereor maxime ne in Tusculano opprimar. in turba haec essent faciliora. utrum igitur Asturae? quid si Caesar subito? iuva me, quaeso, consilio. utar eo quod tu decreveris.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL491_114_1"><a class="footnoteCrossrefLink" href="#target_note_LCL491_114_1" title="Click to highlight in text"><sup class="lineRef">1</sup>enimvero <span class="italic">coni. SB</span></a></li><script type="text/javascript">document.getElementById('note_LCL491_114_1').style.display = "none";</script><li class="note inline" id="note_LCL491_114_2"><a class="footnoteCrossrefLink" href="#target_note_LCL491_114_2" title="Click to highlight in text"><sup class="lineRef">2</sup><span class="italic">add. SB</span></a></li><script type="text/javascript">document.getElementById('note_LCL491_114_2').style.display = "none";</script></ul></section></notes></section>