<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>136 (VII.13)</h2>
<h2><span class="italic">Scr. Minturnis <span class="sc">viii</span> Kal. Febr. an. 49</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>De Vennonianis rebus tibi adsentior. Labienum ἥρωα iudico. facinus iam diu nullum civile praeclarius, qui, ut aliud nihil, hoc tamen profecit, dedit illi dolorem; sed etiam ad summam profectum aliquid puto. amo etiam Pisonem, cuius iudicium de genero suspicor visum iri grave. quamquam genus belli quod sit vides: ita civile est ut non ex civium dissensione sed ex unius perditi civis audacia natum sit. is autem valet exercitu, tenet multos spe et promissis, omnia omnium concupivit. huic tradita urbs est nuda praesidio, referta copiis. quid est quod ab eo non metuas qui illa templa et tecta non patriam sed praedam putet? quid autem sit acturus aut quo modo nescio, sine senatu, sine magistratibus;<a class="footnoteLink" href="#note_LCL008_234_1" id="target_note_LCL008_234_1"><sup>1</sup></a> ne simulare quidem poterit quicquam πολιτικῶς. nos autem ubi exsurgere poterimus aut quando? quorum dux quam ἀστρατήγητος tu quoque animadvertis, cui ne Picena quidem nota fuerint; quam autem sine consilio res testis. ut enim alia omittam decem <span class="br"></span><span class="lineNumber">2</span><span class="br"></span> annorum peccata, quae condicio non huic fugae praestitit? nec vero nunc quid cogitet scio; ac non desino per litteras sciscitari. nihil esse timidius constat, nihil perturbatius. itaque nec praesidium, cuius parandi causa ad urbem retentus est, nec locum ac sedem praesidi ullam video. spes omnis in duabus invidiose retentis paene alienis leg&lt;ion&gt;ibus.

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL008_234_1"><a class="footnoteCrossrefLink" href="#target_note_LCL008_234_1" title="Click to highlight in text"><sup class="lineRef">1</sup>magistratu (<span class="italic">Wesenberg</span>)</a></li><script type="text/javascript">document.getElementById('note_LCL008_234_1').style.display = "none";</script></ul></section></notes></section>