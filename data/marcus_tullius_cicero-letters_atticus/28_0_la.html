<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
mercedis cumulo fuerunt. ita summo discessu bonorum, pleno foro servorum, <span class="sc">xxv</span> iudices ita fortes tamen fuerunt ut summo proposito periculo vel perire maluerint quam perdere omnia; <span class="sc">xxxi</span> fuerunt quos fames magis quam fama commoverit. quorum Catulus cum vidisset quendam, <span class="br"></span><span class="lineNumber">6</span><span class="br"></span> ‘quid vos’ inquit ‘praesidium a nobis postulabatis? an ne nummi vobis eriperentur timebatis?’ habes, ut brevissime potui, genus iudici et causam absolutionis.</p>
<p>Quaeris deinceps qui nunc sit status rerum et qui meus. rei publicae statum illum quem tu meo consilio, ego divino confirmatum putabam, qui bonorum omnium coniunctione et auctoritate consulatus mei fixus et fundatus videbatur, nisi quis nos deus respexerit, elapsum scito esse de manibus uno hoc iudicio, si iudicium est triginta homines populi Romani levissimos ac nequissimos nummulis acceptis ius ac fas omne delere et, quod omnes non modo homines verum etiam pecudes factum esse sciant, id Talnam et Plautum et Spongiam et ceteras huius modi quisquilias <span class="br"></span><span class="lineNumber">7</span><span class="br"></span> statuere numquam esse factum. sed tamen, ut te de re publica consoler, non ita ut sperarunt mali tanto imposito rei publicae vulnere alacris exsultat improbitas in victoria. nam plane ita putaverunt, cum religio, cum pudicitia, cum iudiciorum fides, cum senatus auctoritas concidisset, fore ut aperte victrix nequitia ac libido poenas ab optimo quoque peteret sui doloris, quem improbissimo cuique <span class="br"></span><span class="lineNumber">8</span><span class="br"></span> inusserat severitas consulatus mei. idem ego ille (non enim </p></section><notes></notes></section>