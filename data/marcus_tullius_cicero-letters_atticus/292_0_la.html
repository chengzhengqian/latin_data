<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Ego quid agam? qua aut terra aut mari persequar eum qui ubi sit nescio? etsi terra quidem qui possum? mari quo? tradam igitur isti me? fac posse tuto (multi enim hortantur), num etiam honeste? nullo modo quidem. a te petam consilium, ut soleo? explicari res non potest. sed tamen si quid in mentem venit velim scribas, et ipse quid sis acturus.</p>
</section>
<section class="div2">
<h2>147 (VII.23)</h2>
<h2><span class="italic">Scr. in Formiano <span class="sc">iv</span> Id. Febr. an. 49</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>v Id. Febr. vesperi a Philotimo litteras accepi Domitium exercitum firmum habere, cohortis ex Piceno Lentulo et Thermo ducentibus cum Domiti exercitu coniunctas esse, Caesarem intercludi posse eumque id timere, bonorum animos recreatos Romae, improbos quasi perculsos. haec metuo equidem ne sint somnia, sed tamen Mâ€™. Lepidum, L. Torquatum, C. Cassium tribunum pl. (hi enim sunt nobiscum, id est in Formiano) Philotimi litterae ad vitam revocaverunt. ego autem illa metuo ne veriora sint, nos omnis plane<a class="footnoteLink" href="#note_LCL008_262_1" id="target_note_LCL008_262_1"><sup>1</sup></a> iam captos esse, Pompeium Italia cedere; quem quidem (o rem acerbam!) persequi Caesar dicitur. persequi Caesar Pompeium? quid? ut interficiat? o me miserum! et non omnes nostra corpora opponimus? in quo tu quoque ingemiscis. sed quid faciamus? victi, oppressi, capti plane sumus.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL008_262_1"><a class="footnoteCrossrefLink" href="#target_note_LCL008_262_1" title="Click to highlight in text"><sup class="lineRef">1</sup>p(a)ene (<span class="italic">Wesenberg</span>)</a></li><script type="text/javascript">document.getElementById('note_LCL008_262_1').style.display = "none";</script></ul></section></notes></section>