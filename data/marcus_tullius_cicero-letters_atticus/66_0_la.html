<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
et suavi venerat. nunc, si quid in ea epistula quam a. d. <span class="sc">xvi</span> Kal. Mai. dedisti fuit historia dignum, scribe quam primum ne ignoremus; sin nihil praeter iocationem, redde id ipsum.</p>
<p>Et scito Curionem adulescentem venisse ad me salutatum. valde eius sermo de Publio cum tuis litteris congruebat. ipse vero mirandum in modum ‘reges odisse superbos.’ peraeque narrabat incensam esse iuventutem neque ferre haec posse. bene habemus nos, si in his spes est; opinor, aliud agamus. ego me do historiae. quamquam, licet me Saufeium putes esse, nihil me est inertius.</p>
<p><span class="br"></span><span class="lineNumber">2</span><span class="br"></span>Sed cognosce itinera nostra, ut statuas ubi nos visurus sis. in Formianum volumus venire Parilibus. inde, quoniam putas praetermittendum nobis esse hoc tempore Cratera illum delicatum, Kal. Mai. de Formiano proficiscemur, ut Anti simus a. d. <span class="sc">v</span> Non. Mai. ludi enim Anti futuri sunt ex a. d. <span class="sc">iiii</span> [Kal.] ad prid. Non. Mai. eos Tullia spectare vult. inde cogito in Tusculanum, deinde Arpinum, Romam ad Kal. Iun. te aut in Formiano aut Anti aut in Tusculano cura ut videamus.</p>
<p>Epistulam superiorem restitue nobis et appinge aliquid novi.</p>
<span class="br"></span><span class="lineNumber"></span><span class="br"></span>
</section><notes></notes></section>