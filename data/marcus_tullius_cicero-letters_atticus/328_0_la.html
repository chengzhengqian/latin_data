<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Qua re da operam, si ulla ratione etiam nunc efficere potes, ut te explices, hoc quam primum venias, ante quam omnes copiae adversarium conveniant. neque enim celeriter ex dilectibus hoc homines convenire possunt et, si convenirent, quantum iis committendum sit qui inter se &lt;ne&gt; noti &lt;quidem&gt; sunt contra veteranas legiones non te praeterit.</p>
</section>
<section class="div2">
<h2>163 (VIII.13)</h2>
<h2><span class="italic">Scr. in Formiano Kal. Mart. an. 49</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Lippitudinis meae signum tibi sit librari manus et eadem causa brevitatis; etsi nunc quidem quod scriberem nihil erat. omnis exspectatio nostra erat in nuntiis Brundisinis; si nactus hic esset Gnaeum nostrum, spes dubia pacis, sin ille ante tramisisset, exitiosi belli metus.</p>
<p>Sed videsne in quem hominem inciderit res publica, quam acutum, quam vigilantem, quam paratum? si mehercule neminem occiderit neque cuiquam quicquam ademerit, <span class="br"></span><span class="lineNumber">2</span><span class="br"></span> ab iis qui eum maxime timuerant maxime diligetur. multum mecum municipales homines loquuntur, multum rusticani; nihil prorsus aliud curant nisi agros, nisi villulas, nisi nummulos suos. et vide quam conversa res sit: illum quo antea confidebant metuunt, hunc amant quem timebant. id quantis nostris peccatis vitiisque &lt;e&gt;venerit non possum sine molestia cogitare. quae autem impendere putarem scripseram ad te, et iam tuas litteras exspectabam.</p>
</section><notes></notes></section>