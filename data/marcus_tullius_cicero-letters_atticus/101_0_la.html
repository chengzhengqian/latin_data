<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
abstineam, alterum non potes ut me non nostri consili vitaeque paeniteat. quid enim est quod me retineat, praesertim si spes ea non est quae nos proficiscentis prosequebatur? non faciam ut enumerem miserias omnis in quas incidi per summam iniuriam et scelus non tam inimicorum meorum quam invidorum, ne et meum maerorem exagitem et te in eundem luctum vocem; hoc adfirmo, neminem umquam tanta calamitate esse adfectum, nemini mortem magis optandam fuisse. cuius oppetendae tempus honestissimum praetermissum est; reliqua tempora sunt non iam ad medicinam sed ad finem doloris.</p>
<p><span class="br"></span><span class="lineNumber">3</span><span class="br"></span>De re publica video te colligere omnia quae putes aliquam spem mihi posse adferre mutandarum rerum; quae quam&lt;quam&gt; exigua sunt, tamen, quoniam placet, exspectemus.</p>
<p>Tu nihilominus, si properaris, nos consequere. nam aut accedemus in Epirum aut tarde per Candaviam ibimus. dubitationem autem de Epiro, non inconstantia nostra adferebat sed quod de fratre, ubi eum visuri essemus, nesciebamus; quem quidem ego nec &lt;quo&gt; modo visurus nec ut dimissurus sim scio. id est maximum et miserrimum mearum omnium miseriarum.</p>
<p>Ego et saepius ad te et plura scriberem nisi mihi dolor meus cum omnis partis mentis tum maxime huius generis facultatem ademisset. videre te cupio. cura ut valeas.</p>
<p>D.<a class="footnoteLink" href="#note_LCL007_228_1" id="target_note_LCL007_228_1"><sup>1</sup></a> prid. Kal. Mai. Brundisio proficiscens.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL007_228_1"><a class="footnoteCrossrefLink" href="#target_note_LCL007_228_1" title="Click to highlight in text"><sup class="lineRef">1</sup>data (<span class="italic">SB</span>)</a></li><script type="text/javascript">document.getElementById('note_LCL007_228_1').style.display = "none";</script></ul></section></notes></section>