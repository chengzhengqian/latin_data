<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Nunc has exspectationes habemus duas, unam quid Caesar acturus sit cum acceperit ea quae referenda ad illum data sunt L. Caesari, alteram quid Pompeius agat; qui quidem ad me scribit paucis diebus se firmum exercitum habiturum spemque adfert, si in Picenum agrum ipse venerit, nos Romam redituros esse. Labienum secum habet non dubitantem de imbecillitate Caesaris copiarum; cuius adventu Gnaeus noster multo animi plus habet.</p>
<p>Nos a consulibus Capuam venire iussi sumus ad Non. Febr. Capua profectus sum Formias a. d. <span class="sc">iii</span> Kal.; eodem die cum Calibus tuas litteras hora fere nona accepissem, <span class="br"></span><span class="lineNumber">3</span><span class="br"></span> has statim dedi. de Terentia et Tullia tibi adsentior; ad quas scripseram ad te ut referrent. si nondum profectae sunt, nihil est quod se moveant quoad perspiciamus quo loci sit res.</p>
</section>
<section class="div2">
<h2>141 (VII.17)</h2>
<h2><span class="italic">Scr. in Formiano <span class="sc">iv</span> Non. Febr. an. 49 (ยง 5)</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Tuae litterae mihi gratae iucundaeque sunt. de pueris in Graeciam transportandis tum cogitabam cum fuga ex Italia quaeri videbatur; nos enim Hispaniam peteremus, illis hoc aeque commodum non erat. tu ipse cum Sexto etiam<a class="footnoteLink" href="#note_LCL008_246_1" id="target_note_LCL008_246_1"><sup>1</sup></a> nunc mihi videris Romae recte esse posse. etenim minime amici Pompeio nostro esse debetis; nemo enim umquam tantum de urbanis praediis detraxit. videsne me etiam iocari?</p>
<p><span class="br"></span><span class="lineNumber">2</span><span class="br"></span>Scire iam te oportet L. Caesar quae responsa referat a Pompeio, quas ab eodem ad Caesarem ferat litteras; scriptae

</p></section><notes><section class="footnotes"><ul><li class="note" id="note_LCL008_246_1"><a class="footnoteCrossrefLink" href="#target_note_LCL008_246_1" title="Click to highlight in text"><sup class="lineRef">1</sup><span class="italic">del. coni. SB</span></a></li><script type="text/javascript">document.getElementById('note_LCL008_246_1').style.display = "none";</script></ul></section></notes></section>