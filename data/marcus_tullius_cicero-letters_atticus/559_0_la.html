<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>Sed quid est tandem quod perhorrescas quia tuo periculo iubeam libros dari Varroni? etiam nunc, si dubitas, fac ut sciamus. nihil est enim illis elegantius. volo Varronem,<a class="footnoteLink" href="#note_LCL491_100_1" id="target_note_LCL491_100_1"><sup>1</sup></a> praesertim cum ille desideret; sed est, ut scis, ‘δεινὸς ἀνήρ· τάχα κεν καì ἀναíτιον αἰτιóῳτο.’ ita mihi saepe occurrit vultus eius querentis fortasse vel hoc, meas partis in iis libris copiosius defensas esse quam suas, quod mehercule non esse intelleges, si quando in Epirum veneris. nam nunc Alexionis epistulis cedimus. sed tamen ego non despero probatum iri Varroni et id, quoniam impensam fecimus in macrocolla, facile patior teneri. sed etiam atque etiam dico, tuo periculo fiet. qua re si addubitas, ad Brutum transeamus; est enim is quoque Antiochius. o Academiam volaticam et sui similem! modo huc, modo illuc. sed, quaeso, epistula mea ad Varronem valdene tibi placuit? male mi sit si umquam quicquam tam enitar. ergo [at ego]<a class="footnoteLink" href="#note_LCL491_100_2" id="target_note_LCL491_100_2"><sup>2</sup></a> ne Tironi quidem dictavi, qui totas περιοχὰς persequi solet, sed Spintharo syllabatim.</p>
</section><notes><section class="footnotes"><ul><li class="note" id="note_LCL491_100_1"><a class="footnoteCrossrefLink" href="#target_note_LCL491_100_1" title="Click to highlight in text"><sup class="lineRef">1</sup>Varroni <span class="italic">coni. SB</span></a></li><script type="text/javascript">document.getElementById('note_LCL491_100_1').style.display = "none";</script><li class="note" id="note_LCL491_100_2"><a class="footnoteCrossrefLink" href="#target_note_LCL491_100_2" title="Click to highlight in text"><sup class="lineRef">2</sup><span class="italic">del. Schütz</span></a></li><script type="text/javascript">document.getElementById('note_LCL491_100_2').style.display = "none";</script></ul></section></notes></section>