<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>58 (III.14)</h2>
<h2><span class="italic">Scr. Thessalonicae <span class="sc">xii</span> Kal. Sext. an. 58 (§ 2)</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Ex tuis litteris plenus sum exspectatione de Pompeio, quidnam de nobis velit aut ostendat. comitia enim credo esse habita, quibus absolutis scribis illi placuisse agi de nobis. si tibi stultus esse videor qui sperem, facio tuo iussu †et scio te meis epistulis† potius<a class="footnoteLink" href="#note_LCL007_244_1" id="target_note_LCL007_244_1"><sup>1</sup></a> et mea&lt;s&gt; spes solitum esse remorari. nunc velim mihi plane perscribas quid videas. scio nos nostris multis peccatis in hanc aerumnam incidisse. ea si qui casus aliqua ex parte correxerit, minus moleste feremus nos vixisse et adhuc vivere.</p>
<p><span class="br"></span><span class="lineNumber">2</span><span class="br"></span>Ego propter viae celebritatem et cottidianam exspectationem rerum novarum non commovi me adhuc Thessalonica. sed iam extrudimur, non a Plancio (nam is quidem retinet) verum ab ipso loco minime apposito ad tolerandam in tanto luctu calamitatem. in Epirum ideo, ut scripseram, non veni quod subito mihi universi nuntii venerant et litterae qua re nihil esset necesse quam proxime Italiam esse. hinc, si aliquid a comitiis audierimus, nos in Asiam convertemus; neque adhuc stabat quo potissimum, sed scies.</p>
<p>Data <span class="sc">xii</span> Kal. Sext. Thessalonicae.</p>
<span class="br"></span><span class="lineNumber"></span><span class="br"></span>
</section>
<notes><section class="footnotes"><ul><li class="note" id="note_LCL007_244_1"><a class="footnoteCrossrefLink" href="#target_note_LCL007_244_1" title="Click to highlight in text"><sup class="lineRef">1</sup>et scis te me istis (<span class="italic">Purser</span>) epistulis sustentare potius <span class="italic">tempt. SB</span></a></li><script type="text/javascript">document.getElementById('note_LCL007_244_1').style.display = "none";</script></ul></section></notes></section>