<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>107 (V.14)</h2>
<h2><span class="italic">Scr. Trallibus, ut vid., <span class="sc">vi</span> Kal. Sext. an. 51</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Ante quam aliquo loco consedero, neque longas a me neque semper mea manu litteras exspectabis; cum autem erit spatium, utrumque praestabo. nunc iter conficiebamus aestuosa et pulverulenta via. dederam Epheso pridie; has dedi Trallibus. in provincia mea fore me putabam Kal. Sext. ex ea die, si me &lt;am&gt;as,<a class="footnoteLink" href="#note_LCL008_62_1" id="target_note_LCL008_62_1"><sup>1</sup></a> παράπηγμα<a class="footnoteLink" href="#note_LCL008_62_2" id="target_note_LCL008_62_2"><sup>2</sup></a> ἐνιαύσιον commoveto. interea tamen haec [quae] mihi quae vellem adferebantur, primum otium Parthicum, dein confectae pactiones publicanorum, postremo seditio militum sedata ab Appio stipendiumque eis usque ad Id. Quint. persolutum.</p>
<p><span class="br"></span><span class="lineNumber">2</span><span class="br"></span>Nos Asia accepit admirabiliter. adventus noster fuit nemini ne minimo quidem sumptui. spero meos omnis servire laudi meae; tamen magno timore sum, sed bene speramus. omnes iam nostri praeter Tullium tuum venerunt. erat mihi in animo recta proficisci ad exercitum, aestivos mensis reliquos rei militari dare, hibernos iuris dictioni.</p>
<p><span class="br"></span><span class="lineNumber">3</span><span class="br"></span>Tu velim, si me nihilo minus nosti curiosum in re publica quam te, scribas ad me omnia, quae sint, quae futura sint. nihil mihi gratius facere potes; nisi tamen id erit mihi gratissimum, si quae tibi mandavi confeceris in primisque illud ἐνδόμυχον, quo mihi scis nihil esse carius.</p>
<p>Habes epistulam plenam festinationis et pulveris; reliquae subtiliores erunt.</p>
</section><notes><section class="footnotes"><ul><li class="note" id="note_LCL008_62_1"><a class="footnoteCrossrefLink" href="#target_note_LCL008_62_1" title="Click to highlight in text"><sup class="lineRef">1</sup><span class="italic">add. Victorius</span></a></li><script type="text/javascript">document.getElementById('note_LCL008_62_1').style.display = "none";</script><li class="note inline" id="note_LCL008_62_2"><a class="footnoteCrossrefLink" href="#target_note_LCL008_62_2" title="Click to highlight in text"><sup class="lineRef">2</sup>ΠΑΓΓΕΓMA <span class="italic">vel sim</span>. (<span class="italic">Tunstall</span>)</a></li><script type="text/javascript">document.getElementById('note_LCL008_62_2').style.display = "none";</script></ul></section></notes></section>