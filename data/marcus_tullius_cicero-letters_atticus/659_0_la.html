<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>407E (XVI.16E)</h2>
<h2><span class="italic">Scr. in Pompeiano medio m. Quint. an. 44</span></h2>
<h2><span class="ac">Cicero Planco Pr. Desig. Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Ignosce mihi quod, cum antea accuratissime de Buthrotiis <span class="br"></span><span class="lineNumber">(15)</span><span class="br"></span> ad te scripserim, eadem de re saepius scribam. non mehercule, mi Plance, facio quo parum confidam aut liberalitati tuae aut nostrae amicitiae, sed, cum tanta res agatur Attici nostri, nunc vero etiam existimatio, ut id quod probavit Caesar<a class="footnoteLink" href="#note_LCL491_300_1" id="target_note_LCL491_300_1"><sup>1</sup></a> nobis testibus et obsignatoribus qui et decretis et responsis Caesaris interfueramus videatur obtinere potuisse, &lt;iterum te puto rogandum esse,&gt;<a class="footnoteLink" href="#note_LCL491_300_2" id="target_note_LCL491_300_2"><sup>2</sup></a> praesertim cum tota potestas eius rei tua sit, ut ea quae consules decreverunt secundum Caesaris decreta et responsa non dicam <span class="br"></span><span class="lineNumber">2</span><span class="br"></span> comprobes sed studiose libenterque comprobes. id mihi <span class="br"></span><span class="lineNumber">(16)</span><span class="br"></span> sic erit gratum ut nulla res gratior esse possit. etsi iam sperabam, cum has litteras accepisses, fore ut ea quae superioribus litteris a te petissemus impetrata essent, tamen non faciam finem rogandi quoad nobis nuntiatum erit te id fecisse quod magna cum spe exspectamus. deinde enim confido fore ut alio genere litterarum utamur tibique pro tuo summo beneficio gratias agamus. quod si acciderit, velim sic existimes, non tibi tam Atticum, cuius permagna res agitur, quam me, qui non minus laboro quam ille, obligatum fore.</p>
</section><notes><section class="footnotes"><ul><li class="note" id="note_LCL491_300_1"><a class="footnoteCrossrefLink" href="#target_note_LCL491_300_1" title="Click to highlight in text"><sup class="lineRef">1</sup>consul (cos., cons.) (<span class="italic">Manutius</span>)</a></li><script type="text/javascript">document.getElementById('note_LCL491_300_1').style.display = "none";</script><li class="note" id="note_LCL491_300_2"><a class="footnoteCrossrefLink" href="#target_note_LCL491_300_2" title="Click to highlight in text"><sup class="lineRef">2</sup><span class="italic">add. SB</span></a></li><script type="text/javascript">document.getElementById('note_LCL491_300_2').style.display = "none";</script></ul></section></notes></section>