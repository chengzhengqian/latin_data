<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Haec ad te scripsi apposita secunda mensa; plura et πολιτικώτερα postea, et tu quid agas quidque agatur.</p>
</section>
<section class="div2">
<h2>361 (XIV.7)</h2>
<h2><span class="italic">Scr. in Formiano <span class="sc">xvii</span> Kal. Mai. an. 44 (§1)</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Postridie Idus Paulum in Caieta vidi. is mihi de Mario et de re publica aliqua, quaedam sane pessima. a te scilicet nihil; nemo enim meorum. sed Brutum nostrum audio visum sub Lanuvio. ubi tandem est futurus? nam cum reliqua tum de hoc scire aveo omnia. ego e Formiano exiens <span class="sc">xvii</span> Kal. ut inde altero die in Puteolanum scripsi haec.</p>
<p><span class="br"></span><span class="lineNumber">2</span><span class="br"></span>A Cicerone mihi litterae sane πεπινωμέναι et bene longae. cetera autem vel fingi possunt, πíνος litterarum significat doctiorem. nunc magno opere a te peto, de quo sum nuper tecum locutus, ut videas ne quid ei desit. id cum ad officium nostrum pertinet tum ad existimationem et dignitatem; quod idem intellexi tibi videri. omnino si ego evolo<a class="footnoteLink" href="#note_LCL491_152_1" id="target_note_LCL491_152_1"><sup>1</sup></a> mense Quintili in Graeciam, sunt omnia faciliora; sed cum sint ea tempora ut certi nihil esse possit quid honestum mihi sit, quid liceat, quid expediat, quaeso, da operam ut illum quam honestissime copiosissimeque tueamur.</p>
<p>Haec et cetera quae ad nos pertinebunt, ut soles, cogitabis, ad meque aut quod ad rem pertineat aut, si nihil erit,

</p></section><notes><section class="footnotes"><ul><li class="note" id="note_LCL491_152_1"><a class="footnoteCrossrefLink" href="#target_note_LCL491_152_1" title="Click to highlight in text"><sup class="lineRef">1</sup>est volo <span class="italic">vel</span> volo (<span class="italic">SB</span>)</a></li><script type="text/javascript">document.getElementById('note_LCL491_152_1').style.display = "none";</script></ul></section></notes></section>