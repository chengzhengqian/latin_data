<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
rationis offendit hominem. quid enim potest esse tam dissimile quam illo imperante exhaustam esse sumptibus et iacturis provinciam, nobis eam obtinentibus nummum nullum esse erogatum nec privatim nec publice? quid dicam de illius praefectis, comitibus, legatis etiam? de rapinis, de libidinibus, de contumeliis? nunc autem domus mehercule nulla tanto consilio aut tanta disciplina gubernatur aut tam modesta est quam nostra tota provincia. haec non nulli amici Appi ridicule interpretantur, qui me idcirco putent bene audire velle ut ille male audiat et recte facere non meae laudis sed illius contumeliae causa. sin Appius, ut Bruti litterae quas ad te misit significabant, gratias nobis agit, non moleste fero, sed tamen eo ipso die quo haec ante lucem scribebam cogitabam eius multa inique constituta et acta tollere.</p>
<p><span class="br"></span><span class="lineNumber">3</span><span class="br"></span>Nunc venio ad Brutum, quem ego omni studio te auctore sum complexus, quem etiam amare coeperam; sed &lt;plane&gt;<a class="footnoteLink" href="#note_LCL008_106_3" id="target_note_LCL008_106_3"><sup>3</sup></a> dico, me revocavi ne te offenderem. noli enim putare me quicquam maluisse quam ut mandatis satis face-rem nec ulla de re plus laborasse. mandatorum autem mihi libellum dedit, isdemque de rebus tu mecum egeras. omnia sum diligentissime persecutus. primum ab Ariobarzane sic contendi, ut talenta ∗ ∗ ∗ quae mihi pollicebatur illi daret. quoad mecum rex fuit, perbono loco res erat; post a Pompei procuratoribus sescentis premi coeptus est. Pompeius autem cum ob ceteras causas plus potest unus quam ceteri omnes, tum quod putatur ad bellum Parthicum esse

</p></section><notes><section class="footnotes"><ul><li class="note" id="note_LCL008_106_3"><a class="footnoteCrossrefLink" href="#target_note_LCL008_106_3" title="Click to highlight in text"><sup class="lineRef">3</sup><span class="italic">add. SB</span></a></li><script type="text/javascript">document.getElementById('note_LCL008_106_3').style.display = "none";</script></ul></section></notes></section>