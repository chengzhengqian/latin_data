<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>196 (X.5)</h2>
<h2><span class="italic">Scr. in Cumano <span class="sc">xv</span> Kal. Mai. an. 49 (§ 3)</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>De tota mea cogitatione scripsi ad te antea satis, ut mihi visus sum, diligenter. de die nihil sane potest scribi certi <span class="br"></span><span class="lineNumber">2</span><span class="br"></span> praeter hoc, non ante lunam novam. Curionis sermo postridie eandem habuit fere summam, nisi quod apertius significavit se harum rerum exitum non videre.</p>
<p>Quod mihi mandas de quodam regendo, ῾Ἀρκαδίαν . . .’ tamen nihil praetermittam. atque utinam tu—sed molestior non ero. epistulam ad Vestorium statim detuli, <span class="br"></span><span class="lineNumber">3</span><span class="br"></span> ac valde requirere solebat. commodius tecum Vetti&lt;e&gt;nus est locutus quam ad me scripserat. sed mirari satis hominis neglegentiam non queo. cum enim mihi Philotimus dixisset se HS <span class="sc">l͞</span> emere de Canuleio deversorium illud posse, minoris etiam empturum si Vettienum rogassem, rogavi ut, si quid posset, ex ea summa detraheret; promisit. ad me nuper se HS <span class="sc">x͞x͞x͞</span> emisse; ut scriberem cui vellem addici; diem pecuniae Id. Nov. esse. rescripsi ei stomachosius, cum ioco tamen familiari. nunc, quoniam agit liberaliter, nihil accuso hominem scripsique ad eum me a te certiorem esse factum.</p>
<p>Tu de tuo itinere quid et quando cogites velim me certiorem facias.</p>
<p>A. d. <span class="sc">xv</span> Kal. Mai.</p>
<span class="br"></span><span class="lineNumber"></span><span class="br"></span>
</section><notes></notes></section>