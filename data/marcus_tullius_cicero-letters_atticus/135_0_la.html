<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
reminiscebantur enim Kal. Ian. vix tamen ei de<a class="footnoteLink" href="#note_LCL007_296_5" id="target_note_LCL007_296_5"><sup>5</sup></a> mea voluntate concessum est.</p>
<p><span class="br"></span><span class="lineNumber">5</span><span class="br"></span>Postridie senatus consultum factum est id quod ad te misi. deinde consules porticum Catuli restituendam locarunt; illam porticum redemptores statim sunt demoliti libentissimis omnibus. nobis superficiem aedium consules de consili sententia aestimarunt HS vicies, cetera valde illiberaliter: Tusculanam villam quingentis milibus, Formianum HS ducentis quinquaginta milibus. quae aestimatio non modo vehementer ab optimo quoque sed etiam a plebe reprehenditur. dices ‘quid igitur causae fuit?’ dicunt illi quidem pudorem meum, quod neque negarim neque vehementius postularim. sed non est id; nam hoc quidem etiam profuisset. verum iidem, mi T. Pomponi, iidem, inquam, illi, quos ne tu quidem ignoras, qui mihi pinnas inciderant, nolunt easdem renasci. sed, ut spero, iam renascuntur. tu modo ad nos veni; quod vereor ne tardius interventu Varronis tui nostrique facias.</p>
<p><span class="br"></span><span class="lineNumber">6</span><span class="br"></span>Quoniam acta quae sint habes, de reliqua nostra cogitatione cognosce. ego me a Pompeio legari ita sum passus ut nulla re impedirer. quod nisi vellem mihi esset integrum ut,<a class="footnoteLink" href="#note_LCL007_296_6" id="target_note_LCL007_296_6"><sup>6</sup></a> si comitia censorum proximi consules haberent, petere possem, votivam legationem sumpsissem prope omnium fanorum, lucorum; sic enim nostrae rationes [utilitates meae]<a class="footnoteLink" href="#note_LCL007_296_7" id="target_note_LCL007_296_7"><sup>7</sup></a> postulabant. sed volui meam potestatem esse vel



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL007_296_5"><a class="footnoteCrossrefLink" href="#target_note_LCL007_296_5" title="Click to highlight in text"><sup class="lineRef">5</sup>tibi de (<span class="italic">SB</span>: <span class="italic">del. Watt</span>: et id <span class="italic">coni. idem SB</span>)</a></li><script type="text/javascript">document.getElementById('note_LCL007_296_5').style.display = "none";</script><li class="note" id="note_LCL007_296_6"><a class="footnoteCrossrefLink" href="#target_note_LCL007_296_6" title="Click to highlight in text"><sup class="lineRef">6</sup>aut (<span class="italic">Hofmann</span>)</a></li><script type="text/javascript">document.getElementById('note_LCL007_296_6').style.display = "none";</script><li class="note inline" id="note_LCL007_296_7"><a class="footnoteCrossrefLink" href="#target_note_LCL007_296_7" title="Click to highlight in text"><sup class="lineRef">7</sup><span class="italic">del. Manutius</span></a></li><script type="text/javascript">document.getElementById('note_LCL007_296_7').style.display = "none";</script></ul></section></notes></section>