<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>scripsisses mihi illum satis facere, non quo faceret sed ut faceret. mirabiliter enim moratus est, sicut nosti, ‘ἑλικτὰ καὶ οὐδέν. . .’. sed nos tenemus praeceptum illud, ‘τὰς τῶν κρατούντων. . .’. at hercule alter tuus familiaris Hortalus quam plena manu, quam ingenue, quam ornate nostras laudes in astra sustulit cum de Flacci praetura et de illo tempore Allobrogum diceret! sic habeto, nec amantius <span class="br"></span><span class="lineNumber">2</span><span class="br"></span> nec honorificentius nec copiosius potuisse dici. ei te hoc scribere a me tibi esse missum sane volo. sed quid tu scribas? quem iam ego venire atque adesse arbitror; ita enim egi tecum superioribus litteris. valde te exspecto, valde desidero, neque ego magis quam ipsa res et tempus poscit.</p>
<p>His de negotiis quid scribam ad te nisi idem quod saepe? re publica nihil desperatius, iis quorum opera nihil maiore odio. nos, ut opinio et spes et coniectura nostra fert, firmissima benevolentia hominum muniti sumus. qua re advola. aut expedies nos omni molestia aut eris particeps. ideo sum brevior quod, ut spero, coram brevi tempore conferre quae volumus licebit. cura ut valeas.</p>
</section><notes></notes></section>