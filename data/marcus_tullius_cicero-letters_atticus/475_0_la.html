<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
futurum. sed cura ut excuser morbi causa in dies singulos. Laenas hoc receperat. prende C. Septimium, L. Statilium. denique nemo negabit se iuraturum quem rogaris. quod si erit durius, veniam et ipse perpetuum morbum iurabo. cum enim mihi carendum sit conviviis, malo id lege videri facere quam dolore. Cocceium velim appelles. quod enim dixerat non facit. ego autem volo aliquod emere latibulum et perfugium doloris mei.</p>
</section>
<section class="div2">
<h2>251 (XII.14)</h2>
<h2><span class="italic">Scr. Asturae <span class="sc">viii</span> Id. Mart. an. 45 post ep. 253.</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>De me excusando apud Appuleium dederam ad te pridie litteras. nihil esse negoti arbitror. quemcumque appellaris, nemo negabit. sed Septi&lt;mi&gt;um vide et Laenatem et Statilium; tribus enim opus est. sed mihi Laenas totum receperat.</p>
<p><span class="br"></span><span class="lineNumber">2</span><span class="br"></span>Quod scribis a Iunio te appellatum, omnino Cornificius locuples est; sed tamen scire velim quando dicar spopondisse, et pro patre anne pro filio. neque eo minus, ut scribis, procuratores Cornifici et Appuleium praediatorem videbis.</p>
<p><span class="br"></span><span class="lineNumber">3</span><span class="br"></span>Quod me ab hoc maerore recreari vis, facis ut omnia; sed me mihi non defuisse tu testis es. nihil enim de maerore minuendo scriptum ab ullo est quod ego non domi tuae legerim. sed omnem consolationem vincit dolor. quin
<span class="br"></span><span class="lineNumber"></span><span class="br"></span>
</p></section><notes></notes></section>