<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>95 (V.2)</h2>
<h2><span class="italic">Scr. in Pompeiano <span class="sc">vi</span> Id. Mai. an. 51 (§ 1)</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>A. d. <span class="sc">vi</span> Id. Mai., cum has dabam litteras, ex Pompeiano proficiscebar, ut eo die manerem in Trebulano apud Pontium; deinde cogitabam sine ulla mora iusta itinera facere. in Cumano cum essem, venit ad me, quod mihi pergratum fuit, noster Hortensius; cui deposcenti mea mandata cetera universe mandavi, illud prop&lt;ri&gt;e, ne pateretur, quantum esset in ipso, prorogari nobis provinciam; in quo eum tu velim confirmes gratumque mihi fecisse dicas quod et venerit ad me et hoc mihi praetereaque si quid opus esset promiserit. confirmavi ad eam causam etiam Furnium nostrum, quem ad annum tribunum pl. videbam fore.</p>
<p><span class="br"></span><span class="lineNumber">2</span><span class="br"></span>Habuimus in Cumano quasi pusillam Romam; tanta erat in iis locis multitudo; cum interim Rufio noster, quod se a Vestorio observari videbat, στρατη&lt;γη&gt;ματíῳ<a class="footnoteLink" href="#note_LCL008_28_1" id="target_note_LCL008_28_1"><sup>1</sup></a> hominem percussit; nam ad me non accessit. ‘itane? cum Hortensius veniret et infirmus et tam longe et Hortensius, cum maxima praeterea multitudo, ille non venit?’ non, inquam. ‘non vidisti igitur hominem?’ inquies. qui potui non videre cum per emporium Puteolanorum iter facerem? in quo illum agentem aliquid credo salutavi, post etiam iussi valere cum me exiens e sua villa num quid vellem rogasset. hunc hominem parum gratum quisquam putet, aut non in

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL008_28_1"><a class="footnoteCrossrefLink" href="#target_note_LCL008_28_1" title="Click to highlight in text"><sup class="lineRef">1</sup>stragem alto (<span class="italic">Sandbach</span>*: -gemate, γήματι <span class="italic">priores</span>)</a></li><script type="text/javascript">document.getElementById('note_LCL008_28_1').style.display = "none";</script></ul></section></notes></section>