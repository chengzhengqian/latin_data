<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Vettium. his temporibus, tam dubia vita optimi cuiusque, magni aestimo unius aestatis fructum palaestrae Palatinae, sed ita tamen ut nihil minus velim quam Pomponiam et puerum versari in timore ruinae.</p>
</section>
<section class="div2">
<h2>25 (II.5)</h2>
<h2><span class="italic">Scr. Antii paulo post superiorem</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Cupio equidem et iam pridem cupio Alexandriam reliquamque Aegyptum visere et simul ab hac hominum satietate nostri discedere et cum aliquo desiderio reverti; sed hoc tempore et his mittentibus ‘αἰδέομαι Τρῶας καὶ Τρῳάδας ἑλκεσιπέπλους.’ quid enim nostri optimates, si qui reliqui sunt, loquentur? an me aliquo praemio de sententia esse deductum? ‘Πουλυδάμας μοι πρῶτος ἐλεγχείην ἀναϑήσει,’ Cato ille noster, qui mihi unus est pro centum milibus. quid vero historiae de nobis ad annos <span class="sc">dc</span> praedicarint? quas quidem ego multo magis vereor quam eorum hominum qui hodie vivunt rumusculos. sed, opinor, excipiamus et exspectemus. si enim deferetur, erit quaedam nostra potestas et tum deliberabimus. etiam hercule est in non accipiendo non nulla gloria. qua re si quid Θεοϕάνης tecum forte contulerit, ne omnino repudiaris.</p>
<span class="br"></span><span class="lineNumber"></span><span class="br"></span>
</section><notes></notes></section>