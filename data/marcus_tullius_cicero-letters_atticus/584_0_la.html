<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>360 (XIV.6)</h2>
<h2><span class="italic">Scr. Fundis prid. Id. Apr. an. 44 (§ 1)</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Prid. Id. Fundis accepi tuas litteras cenans. primum igitur melius esse, deinde meliora te nuntiare. odiosa enim illa fuerant, legiones venire. nam de Octavio, susque deque. exspecto quid de Mario; quem quidem ego sublatum rebar a Caesare. Antoni colloquium cum heroibus nostris pro re nata non incommodum. sed tamen adhuc me nihil delectat praeter Idus Martias. nam quoniam Fundis sum cum Ligure nostro, discrucior Sestulli<a class="footnoteLink" href="#note_LCL491_150_1" id="target_note_LCL491_150_1"><sup>1</sup></a> fundum a verberone Curtilio <span class="br"></span><span class="lineNumber">2</span><span class="br"></span> possideri; quod cum dico, de toto genere dico. quid enim miserius quam ea nos tueri propter quae illum oderamus? etiamne consules et tribunos pl. in biennium quos ille voluit? nullo modo reperio quem ad modum possim πολιτεύεσϑαι. nihil enim tam σóλοικον quam tyrannoctonos in caelo esse, tyranni facta defendi. sed vides consules, vides reliquos magistratus, si isti magistratus, vides languorem bonorum. exsultant laetitia in municipiis. dici enim non potest quanto opere gaudeant, ut ad me concurrant, ut audire cupiant mea verba de re &lt;publica&gt;. nec ulla interea decreta. sic enim πεπολιτεύμεϑα ut<a class="footnoteLink" href="#note_LCL491_150_2" id="target_note_LCL491_150_2"><sup>2</sup></a> victos metueremus.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL491_150_1"><a class="footnoteCrossrefLink" href="#target_note_LCL491_150_1" title="Click to highlight in text"><sup class="lineRef">1</sup>Sestulli <span class="italic">Badian codd. indicia secutus</span>: Sextili(i) <span class="italic">vulg</span>.</a></li><script type="text/javascript">document.getElementById('note_LCL491_150_1').style.display = "none";</script><li class="note" id="note_LCL491_150_2"><a class="footnoteCrossrefLink" href="#target_note_LCL491_150_2" title="Click to highlight in text"><sup class="lineRef">2</sup>ut si <span class="italic">Sandbach</span></a></li><script type="text/javascript">document.getElementById('note_LCL491_150_2').style.display = "none";</script></ul></section></notes></section>