<section class="div1 language" lang="la"><header><hgroup><h1>Cicero</h1></hgroup></header><section class="div2">
<blockquote><p><span class="sc">matius et trebatius ciceroni imp. sal</span>.
Cum Capua exissemus, in itinere audivimus Pompeium Brundisio a. d. <span class="sc">xvi</span> Kal. Apr. cum omnibus copiis quas habuerit profectum esse; Caesarem postero die in oppidum introisse, contionatum esse, inde Romam contendisse, velle ante Kalendas esse ad urbem et pauculos dies ibi commorari, deinde in Hispanias proficisci. nobis non alienum visum est, quoniam de adventu Caesaris pro certo habe&lt;b&gt;amus, pueros tuos ad te remittere, ut id tu quam primum scires. mandata tua nobis curae sunt eaque ut tempus postularit agemus. Trebatius sedulo facit ut antecedat.</p></blockquote>
<blockquote><p>Epistula conscripta nuntiatum est nobis Caesarem a. d. <span class="sc">viii</span> Kal. &lt;Apr. Beneventi mansurum, a. d. <span class="sc">vii</span> Kal.&gt; Capuae, a. d. <span class="sc">vi</span> Sinuessae. haec pro certo putamus.</p></blockquote>
</section>
<section class="div2">
<h2>185 (IX.16)</h2>
<h2><span class="italic">Scr. in Formiano <span class="sc">vii</span> Kal. Apr. an. 49 (§ 1)</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Cum quod scriberem ad te nihil haberem, tamen ne quem diem intermitterem has dedi litteras. a. d. <span class="sc">vi</span> Kal. Caesarem Sinuessae mansurum nuntiabant. ab eo mihi litterae redditae sunt a. d. <span class="sc">vii</span> Kal., quibus iam ‘opes’ meas, non ut superioribus litteris ‘opem,’ exspectat. cum eius clementiam Corfiniensem illam per litteras collaudavissem rescripsit hoc exemplo:</p>
</section><notes></notes></section>