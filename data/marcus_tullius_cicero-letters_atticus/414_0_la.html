<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
laboret. sed si mihi Q. Axius in hac mea fuga HS <span class="sc">x̅i̅i̅</span><a class="footnoteLink" href="#note_LCL097_158_1" id="target_note_LCL097_158_1"><sup>1</sup></a> non reddit quae dedi eius filio mutua et utitur excusatione temporis, si Lepta, si ceteri, soleo mirari de nescio quis HS <span class="sc">x̅x̅</span> cum audio ex illo se urgeri. vides enim profecto angustias. curari tamen ea tibi utique iubet. an existimas illum in isto genere lentulum aut restrictum? nemo est minus. de fratre satis.</p>
<p><span class="br"></span><span class="lineNumber">3</span><span class="br"></span>De eius filio, indulsit illi quidem suus pater semper, sed non facit indulgentia mendacem aut avarum aut non amantem suorum, ferocem fortasse atque adrogantem et infestum facit. itaque habet haec quoque quae nascuntur ex indulgentia, sed ea sunt tolerabilia (quid enim dicam?) hac iuventute; ea vero, quae mihi quidem qui illum amo sunt his ipsis malis in quis sumus miseriora, non sunt ab obsequio nostro; nam suas radices habent, quas tamen evellerem profecto, si liceret. sed ea tempora sunt ut omnia mihi sint patienda. ego meum facile teneo; nihil est enim eo tractabilius. cuius quidem misericordia languidiora adhuc consilia cepi et quo ille me certiorem vult esse eo magis timeo ne in eum exsistam crudelior.</p>
<p><span class="br"></span><span class="lineNumber">4</span><span class="br"></span>Sed Antonius venit heri vesperi. iam fortasse ad me veniet aut ne id quidem, quoniam scripsit quid fieri vellet. sed scies continuo quid actum sit. nos iam nihil nisi occulte. de pueris quid agam? parvone navigio committam? quid mihi animi in navigando censes fore? recordor enim aestate

</p></section><notes><section class="footnotes"><ul><li class="note" id="note_LCL097_158_1"><a class="footnoteCrossrefLink" href="#target_note_LCL097_158_1" title="Click to highlight in text"><sup class="lineRef">1</sup><span class="sc">xiii</span> <span class="italic">vel</span> <span class="sc">x̅x̅iii</span> (<span class="italic">Purser</span>)</a></li><script type="text/javascript">document.getElementById('note_LCL097_158_1').style.display = "none";</script></ul></section></notes></section>