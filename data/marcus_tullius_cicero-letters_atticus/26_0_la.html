<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
revertar, egestas iudicum fuit et turpitudo. id autem ut accideret commissum est Hortensi consilio, qui, dum veritus est ne Fufius ei legi intercederet quae ex senatus consulto ferebatur, non vidit illud, satius esse illum in infamia relinqui ac sordibus quam infirmo iudicio committi, sed ductus odio properavit rem deducere in iudicium, cum illum plumbeo gladio iugulatum iri tamen diceret.</p>
<p><span class="br"></span><span class="lineNumber">3</span><span class="br"></span>Sed iudicium si quaeris quale fuerit, incredibili exitu, sic uti nunc ex eventu ab aliis, a me tamen ex ipso initio consilium Hortensi reprehendatur. nam ut reiectio facta est clamoribus maximis, cum accusator tamquam censor bonus homines nequissimos reiceret, reus tamquam clemens lanista frugalissimum quemque secerneret, ut primum iudices consederunt, valde diffidere boni coeperunt. non enim umquam turpior in ludo talario consessus fuit: maculosi senatores, nudi equites, tribuni non tam aerati quam, ut appellantur, aerarii. pauci tamen boni inerant, quos reiectione fugare ille non potuerat, qui maesti inter sui dissimilis et †maerentes†<a class="footnoteLink" href="#note_LCL007_78_1" id="target_note_LCL007_78_1"><sup>1</sup></a> sedebant et contagione turpitudinis <span class="br"></span><span class="lineNumber">4</span><span class="br"></span> vehementer permovebantur. hic, ut quaeque res ad consilium primis postulationibus referebatur, incredibilis erat severitas nulla varietate sententiarum. nihil impetrabat reus, plus accusatori dabatur quam postulabat. quid quaeris?<a class="footnoteLink" href="#note_LCL007_78_2" id="target_note_LCL007_78_2"><sup>2</sup></a> triumphabat Hortensius se vidisse tantum, nemo erat qui illum reum ac non miliens condemnatum arbitraretur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL007_78_1"><a class="footnoteCrossrefLink" href="#target_note_LCL007_78_1" title="Click to highlight in text"><sup class="lineRef">1</sup>verentes <span class="italic">coni. SB</span></a></li><script type="text/javascript">document.getElementById('note_LCL007_78_1').style.display = "none";</script><li class="note inline" id="note_LCL007_78_2"><a class="footnoteCrossrefLink" href="#target_note_LCL007_78_2" title="Click to highlight in text"><sup class="lineRef">2</sup>quid quaeris? <span class="italic">post</span> triumph- (<span class="italic">Pius</span>)</a></li><script type="text/javascript">document.getElementById('note_LCL007_78_2').style.display = "none";</script></ul></section></notes></section>