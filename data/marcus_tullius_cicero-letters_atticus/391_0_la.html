<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>193 (X.3)</h2>
<h2><span class="italic">Scr. in Arcano <span class="sc">vii</span> Id. Apr. an. 49</span></h2>
<h2><span class="ac">Cicero Attico Sal.</span></h2>
<p class="noindent">Cum quod scriberem plane nihil haberem, haec autem reliqua essent quae scire cuperem, profectusne esset, quo in statu urbem reliquisset, in ipsa Italia quem cuique regioni aut negotio praefecisset, ecqui essent ad Pompeium et ad consules ex senatus consulto de pace legati—cumigitur haec scire &lt;cupere&gt;m,<a class="footnoteLink" href="#note_LCL097_112_1" id="target_note_LCL097_112_1"><sup>1</sup></a> dedita opera has ad te litteras misi. feceris igitur commode mihique gratum si me de his rebus et si quid erit aliud quod scire opus sit feceris certiorem. ego in Arcano opperior dum ista cognosco.</p>
<p>A. d. <span class="sc">vii</span> Id.</p>
</section>
<section class="div2">
<h2>194 (X.3a)</h2>
<h2><span class="italic">Scr. in Arcano <span class="sc">vii</span> Id. Apr. an. 49 (§ 1)</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Alteram tibi eodem die hanc epistulam dictavi et pridie dederam mea manu longiorem. visum te aiunt in Regia, nec reprehendo, quippe cum ipse istam reprehensionem non fugerim. sed exspecto tuas litteras, neque iam sane video quid exspectem, sed tamen, etiam si nihil erit, id ipsum ad me velim scribas.</p>
<p><span class="br"></span><span class="lineNumber">2</span><span class="br"></span>Caesar mihi ignoscit per litteras quod non venerim, seseque in optimam partem id accipere dicit; facile patior.

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL097_112_1"><a class="footnoteCrossrefLink" href="#target_note_LCL097_112_1" title="Click to highlight in text"><sup class="lineRef">1</sup><span class="italic">add. Lambinus</span></a></li><script type="text/javascript">document.getElementById('note_LCL097_112_1').style.display = "none";</script></ul></section></notes></section>