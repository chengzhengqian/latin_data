<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
prosecutus est nec, cum postea in castra venisset atque inde discederet, num quid vellem rogavit et fuit aperte mihi nescio qua re non amicus. hunc ego si in praefectis habuissem, quem tu me hominem putares? qui, ut scis, potentissimorum hominum contumaciam numquam tulerim, ferrem huius adseculae? etsi hoc plus est quam ferre, tribuere etiam aliquid benefici et honoris. is igitur Gavius, cum Apameae me nuper vidisset Romam proficiscens, me ita appellavit &lt;ut&gt;<a class="footnoteLink" href="#note_LCL008_150_4" id="target_note_LCL008_150_4"><sup>4</sup></a> Culleolum vix auderem: ‘unde’ inquit ‘me iubes petere cibaria praefecti?’ respondi lenius quam putabant oportuisse qui aderant, me non instituisse iis dare cibaria quorum opera non essem usus. <span class="br"></span><span class="lineNumber">7</span><span class="br"></span> abiit iratus. huius nebulonis oratione si Brutus moveri potest, licebit eum solus ames, me aemulum non habebis. sed illum eum futurum esse puto qui esse debet; tibi tamen causam notam esse volui et ad ipsum haec perscripsi diligentissime. omnino (soli enim sumus) nullas umquam ad me litteras misit Brutus, ne proxime quidem de Appio, in quibus non inesset adrogans et ἀκοινονóητον aliquid. tibi autem valde solet in ore esse:</p>
<p>Granius autem non contemnere se et reges odisse superbos.</p>
<p>in quo tamen ille mihi risum magis quam stomachum movere solet; sed plane parum cogitat quid scribat aut ad quem.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL008_150_4"><a class="footnoteCrossrefLink" href="#target_note_LCL008_150_4" title="Click to highlight in text"><sup class="lineRef">4</sup><span class="italic">add. Schütz</span></a></li><script type="text/javascript">document.getElementById('note_LCL008_150_4').style.display = "none";</script></ul></section></notes></section>