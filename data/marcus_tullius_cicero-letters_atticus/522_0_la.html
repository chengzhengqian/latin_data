<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>296 (XIII.1)</h2>
<h2><span class="italic">Scr. in Tusculano <span class="sc">x</span> Kal. Iun. an. 45</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Ad Ciceronem ita scripsisti ut neque severius neque temperatius scribi potuerit nec magis [quam] quem ad modum ego maxime vellem; prudentissime etiam ad Tullios. qua re aut ista proficient aut aliud agamus.</p>
<p><span class="br"></span><span class="lineNumber">2</span><span class="br"></span>De pecunia vero video a te omnem diligentiam adhiberi vel potius iam adhibitam esse. quod si<a class="footnoteLink" href="#note_LCL491_26_1" id="target_note_LCL491_26_1"><sup>1</sup></a> efficis, a te hortos habebo. nec vero ullum genus possessionis est quod malim, maxime scilicet ob eam causam quae suscepta est; cuius festinationem mihi tollis, quoniam de aestate polliceris vel potius recipis. deinde etiam ad καταβíωσιν maestitiamque minuendam nihil mihi reperiri potest aptius; cuius rei cupiditas impellit me interdum ut te hortari velim. sed me ipse revoco; non enim dubito quin, quod me valde velle putes, in eo tu me ipsum cupiditate vincas. itaque istuc iam pro facto habeo.</p>
<p><span class="br"></span><span class="lineNumber">3</span><span class="br"></span>Exspecto quid istis placeat de epistula ad Caesarem. Nicias te, ut debet, amat vehementerque tua sui memoria delectatur. ego vero Peducaeum nostrum vehementer diligo; nam et quanti patrem feci, totum in hunc &lt;contuli et hunc&gt;<a class="footnoteLink" href="#note_LCL491_26_2" id="target_note_LCL491_26_2"><sup>2</sup></a> ipsum per se aeque amo atque illum amavi, te vero plurimum qui hoc ab utroque nostrum fieri velis. si hortos inspexeris et si de epistula certiorem me feceris, dederis mihi quod ad te scribam; si minus, scribam tamen aliquid. numquam enim deerit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL491_26_1"><a class="footnoteCrossrefLink" href="#target_note_LCL491_26_1" title="Click to highlight in text"><sup class="lineRef">1</sup>quod si <span class="italic">om</span>. <span class="italic">codd. superstites</span>: quam si <span class="italic">coni. SB</span></a></li><script type="text/javascript">document.getElementById('note_LCL491_26_1').style.display = "none";</script><li class="note" id="note_LCL491_26_2"><a class="footnoteCrossrefLink" href="#target_note_LCL491_26_2" title="Click to highlight in text"><sup class="lineRef">2</sup><span class="italic">add. SB</span>: transtuli et hunc <span class="italic">addere noluerunt TP</span></a></li><script type="text/javascript">document.getElementById('note_LCL491_26_2').style.display = "none";</script></ul></section></notes></section>