<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>131 (VII.8)</h2>
<h2><span class="italic">Scr. in Formiano <span class="sc">vi</span> aut <span class="sc">v</span> Kal. Ian. an. 50</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Quid opus est de Dionysio tam valde adfirmare? an mihi nutus tuus non faceret fidem? suspicionem autem eo mihi maiorem tua taciturnitas attulerat, quod et tu soles conglutinare amicitias testimoniis tuis et illum aliter cum aliis de nobis locutum audiebam. sed prorsus ita esse ut scribis mihi persuades; itaque ego is in illum sum quem tu me esse vis.</p>
<p><span class="br"></span><span class="lineNumber">2</span><span class="br"></span>Diem tuum ego quoque ex epistula tua quadam quam incipiente febricula scripseras mihi notaveram et animadverteram posse pro re nata te non incommode ad me in Albanum venire <span class="sc">iii</span> Non. Ian. sed, amabo te, nihil incommodo valetudinis feceris. quid enim est tantum in uno aut altero die?</p>
<p><span class="br"></span><span class="lineNumber">3</span><span class="br"></span>Dolabellam video Liviae testamento cum duobus coheredibus esse in triente sed iuberi mutare nomen. est πολιτικòν σκέμμα rectumne sit nobili adulescenti nomen mutare mulieris testamento. sed id φιλοσοφώτερον διευκρινήσομεν cum sciemus quantum quasi sit in trientis triente.</p>
<p><span class="br"></span><span class="lineNumber">4</span><span class="br"></span>Quod putasti fore ut ante quam istuc venirem Pompeium viderem, factum est ita; nam <span class="sc">vi</span> Kal. ad Lavernium &lt;me&gt; consecutus est. una Formias venimus et ab hora octava ad vesperum secreto collocuti sumus. quod quaeris ecquae spes pacificationis sit, quantum ex Pompei multo
<span class="br"></span><span class="lineNumber"></span><span class="br"></span>
</p></section><notes></notes></section>