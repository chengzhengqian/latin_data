<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
divellet, vel quod ita rectum est vel quod rebus meis maxime consentaneum vel quod a senatu quanti fiam minime me paenitet.</p>
<p><span class="br"></span><span class="lineNumber">4</span><span class="br"></span>De Sicyoniis, ut scripsi ad te antea, non multum spei est in senatu; nemo est enim iam qui queratur. qua re si id exspectas, longum est. alia via, si qua potes, pugna. cum est actum, neque animadversum est ad quos pertineret et raptim in eam sententiam pedarii cucurrerunt. inducendi senatus consulti maturitas nondum est, quod neque sunt qui querantur et multi, partim malevolentia partim opinione aequitatis, delectantur.</p>
<p><span class="br"></span><span class="lineNumber">5</span><span class="br"></span>Metellus tuus est egregius consul; unum reprehendo, quod otium &lt;e&gt; Gallia nuntiari non magno opere gaudet. cupit, credo, triumphare. hoc vellem mediocrius, cetera egregia. Auli filius vero ita se gerit ut eius consulatus non consulatus sit sed Magni nostri ὑπώπιον.</p>
<p><span class="br"></span><span class="lineNumber">6</span><span class="br"></span>De meis scriptis misi ad te Graece perfectum consulatum meum. eum librum L. Cossinio dedi. puto te Latinis meis delectari, huic autem Graeco Graecum invidere. alii si scripserint, mittemus ad te; sed, mihi crede, simul atque hoc nostrum legerunt, nescio quo pacto retardantur.</p>
<p><span class="br"></span><span class="lineNumber">7</span><span class="br"></span>Nunc ut ad rem meam redeam, L. Papirius Paetus, vir bonus amatorque noster, mihi libros eos quos Ser. Claudius reliquit donavit. cum mihi per legem Cinciam licere capere Cincius amicus tuus diceret, libenter dixi me accepturum si attulisset. nunc si me amas, si te a me amari scis, enitere per amicos, clientis, hospites, libertos denique ac
<span class="br"></span><span class="lineNumber"></span><span class="br"></span>
</p></section><notes></notes></section>