<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Ad &lt;Balbum haec scripsi et ad&gt;<a class="footnoteLink" href="#note_LCL097_200_5" id="target_note_LCL097_200_5"><sup>5</sup></a> Oppium; et quoniam iis placeret me propius accedere, ut hac de re considerarent. credo fore auctores. sic enim recipiunt, Caesari non modo de conservanda sed etiam de augenda mea dignitate curae fore, meque hortantur ut magno animo sim, ut omnia summa sperem. ea spondent, confirmant. quae quidem <span class="br"></span><span class="lineNumber">3</span><span class="br"></span> mihi exploratiora essent si remansissem. sed ingero praeterita. vide, quaeso, igitur ea quae restant et explora cum istis et, si putabis opus esse et si istis placebit, quo magis factum nostrum Caesar probet quasi de suorum sententia factum, adhibeantur Trebonius, Pansa, si qui alii, scribantque ad Caesarem me quicquid fecerim de sua sententia fecisse.</p>
<p>Tulliae meae morbus et imbecillitas corporis me exanimat. quam tibi intellego magnae curae esse, quod est mihi gratissimum.</p>
<p>De Pompei exitu mihi dubium numquam fuit. tanta enim desperatio rerum eius omnium regum et populorum animos occuparat ut quocumque venisset hoc putarem futurum. <span class="br"></span><span class="lineNumber">4</span><span class="br"></span>non possum eius casum non dolere; hominem enim integrum et castum et gravem cognovi. de Fannio consoler te? perniciosa loquebatur de mansione tua. L. vero Lentulus <span class="br"></span><span class="lineNumber">5</span><span class="br"></span> Hortensi domum sibi et Caesaris hortos et Baias desponderat. omnino haec eodem modo ex hac parte fiunt, nisi quod illud erat infinitum. omnes enim qui in Italia manserant hostium numero habebantur. sed velim haec <span class="br"></span><span class="lineNumber">6</span><span class="br"></span> aliquando solutiore animo.</p>
<p>Quintum fratrem audio profectum in Asiam ut deprecaretur.

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL097_200_5"><a class="footnoteCrossrefLink" href="#target_note_LCL097_200_5" title="Click to highlight in text"><sup class="lineRef">5</sup><span class="italic">add. SB</span> (Balbum scripsi <span class="italic">post</span> Oppium et <span class="italic">Lehmann</span>)</a></li><script type="text/javascript">document.getElementById('note_LCL097_200_5').style.display = "none";</script></ul></section></notes></section>