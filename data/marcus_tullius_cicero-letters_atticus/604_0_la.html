<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
liberto prid. Kal.; in quibus multa sapienter, sed tamen talia, quem ad modum tute scribebas, ut omne consilium <span class="br"></span><span class="lineNumber">2</span><span class="br"></span> in fortuna positum videretur. itaque his de rebus ex tempore et coram. de Buthrotio negotio, utinam quidem Antonium conveniam! multum profecto proficiam. sed non arbitrantur eum a Capua declinaturum; quo quidem metuo ne magno rei publicae malo venerit. quod idem L. Caesari videbatur, quem pridie Neapoli adfectum graviter videram. quam ob rem ista nobis ad Kal. Iun. tractanda et perficienda sunt. sed hactenus.</p>
<p><span class="br"></span><span class="lineNumber">3</span><span class="br"></span>Quintus filius ad patrem acerbissimas litteras misit, quae sunt ei redditae cum venissemus in Pompeianum; quarum tamen erat caput Aquilliam novercam non esse laturum. sed hoc tolerabile fortasse, illud vero, se a Caesare habuisse omnia, nihil a patre, reliqua sperare ab Antonio—o perditum hominem! sed μελήσει.</p>
<p><span class="br"></span><span class="lineNumber">4</span><span class="br"></span>Ad Brutum nostrum, ad Cassium, ad Dolabellam epistulas scripsi. earum exempla tibi misi, non ut deliberarem reddendaene essent; plane enim iudico esse reddendas, quod non dubito quin tu idem existimaturus sis.</p>
<p><span class="br"></span><span class="lineNumber">5</span><span class="br"></span>Ciceroni meo, mi Attice, suppeditabis quantum videbitur meque hoc tibi onus imponere patiere. quae adhuc fecisti mihi sunt gratissima.</p>
<p><span class="br"></span><span class="lineNumber">6</span><span class="br"></span>Librum meum illum ἀνέκδοτον nondum, ut volui, perpolivi; ista vero quae tu contexi vis aliud quoddam separatum volumen exspectant. ego autem, credas mihi velim,
<span class="br"></span><span class="lineNumber"></span><span class="br"></span>
</p></section><notes></notes></section>