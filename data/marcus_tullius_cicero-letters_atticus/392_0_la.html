<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
quod scribit secum Titinium<a class="footnoteLink" href="#note_LCL097_114_1_1" id="target_note_LCL097_114_1_1"><sup>1</sup></a> et Servium questos esse quia non idem sibi quod mihi remisisset, homines ridiculos! qui cum filios misissent ad Cn. Pompeium circumsedendum, ipsi in senatum venire dubitarent. sed tamen exemplum misi ad te Caesaris litterarum.</p>
</section>
<section class="div2">
<h2>195 (X.4)</h2>
<h2><span class="italic">Scr. in Cumano <span class="sc">xvii</span> Kal. Mai. an. 49 (ยง 7)</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Multas a te accepi epistulas eodem die, omnis diligenter scriptas, eam vero quae voluminis instar erat saepe legendam, sicuti facio. in qua non frustra laborem suscepisti; mihi quidem pergratum fecisti. qua re ut id, quoad licebit, id est quoad scies ubi simus, quam saepissime facias te vehementer rogo.</p>
<p>Ac<a class="footnoteLink" href="#note_LCL097_114_1_2" id="target_note_LCL097_114_1_2"><sup>1</sup></a> deplorandi quidem, quod cottidie facimus, sit iam nobis aut finis omnino, si potest, aut moderatio quaedam, quod profecto potest. non enim iam quam dignitatem, quos honores, quem vitae statum amiserim cogito, sed quid consecutus sim, quid praestiterim, qua in laude vixerim, his denique in malis quid intersit inter me et istos quos propter omnia amisimus. hi sunt qui, nisi me civitate expulissent, obtinere se non putaverunt posse licentiam cupiditatum suarum; quorum societatis et sceleratae consensionis <span class="br"></span><span class="lineNumber">2</span><span class="br"></span> fides quo eruperit vides. alter ardet furore et scelere nec remittit aliquid sed in dies ingravescit; modo Italia


</p></section><notes></notes></section>