<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>347 (XIII.49)</h2>
<h2><span class="italic">Scr. in Tusculano <span class="sc">xi</span> Kal. Sept. an. 45</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Atticae primum salutem, quam equidem rure esse arbitror; multam igitur salutem, et Piliae.</p>
<p>De Tigellio, si quid novi. qui quidem, ut mihi Gallus Fabius scripsit, μέμψιν ἀναφέρει mihi quandam iniquissimam, &lt;m&gt;e Phameae defuisse cum eius causam recepissem. quam quidem receperam contra pueros Octavios Cn. filios non libenter; sed et Phameae causa volebam. erat enim, si meministi, in consulatus petitione per te mihi pollicitus si quid opus esset; quod ego perinde tuebar ac si usus essem. is ad me venit dixitque iudicem operam dare sibi constituisse eo die ipso quo de Sestio nostro lege Pompeia in consilium iri necesse erat. scis enim dies illorum iudiciorum praestitutos fuisse. respondi non ignorare eum quid ego deberem Sestio. quem vellet alium diem si sumpsisset, me ei non defuturum. ita tum ille discessit iratus. puto me tibi narrasse. non laboravi scilicet nec hominis alieni iniustissimam iracundiam mihi curandam putavi. <span class="br"></span><span class="lineNumber">2</span><span class="br"></span> Gallo autem narravi, cum proxime Romae fui, quid audissem, neque nominavi Balbum minorem. habuit suum negotium Gallus, ut scribit. ait illum me animi conscientia quod Phamean destituissem de &lt;se&gt; suspicari. qua re tibi hactenus mando, de illo nostro, si quid poteris, exquiras,
<span class="br"></span><span class="lineNumber"></span><span class="br"></span>
</p></section><notes></notes></section>