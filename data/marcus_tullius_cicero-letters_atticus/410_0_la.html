<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
gener tuus, valemus, quorum fortunam non debes velle conturbare, ut eam causam in cuius victoria salus nostra est odisse aut relinquere cogamur aut impiam cupiditatem contra salutem tuam habeamus ∗ ∗ ∗<a class="footnoteLink" href="#note_LCL097_150_1" id="target_note_LCL097_150_1"><sup>1</sup></a> denique illud cogita, quod offensae fuerit in ista cunctatione te subisse. nunc te contra victorem Caesarem facere quem dubiis rebus laedere noluisti et ad eos fugatos accedere quos resistentis sequi nolueris summae stultitiae est. vide <span class="br"></span><span class="lineNumber">3</span><span class="br"></span> ne, dum pudet te parum optimatem esse, parum diligenter quid optimum sit eligas. quod si totum tibi persuadere non possum, saltem dum quid de Hispaniis agamus scitur exspecta; quas tibi nuntio adventu Caesaris fore nostras. quam isti spem habeant amissis Hispaniis nescio; quod porro tuum consilium sit ad desperatos accedere non me dius fidius reperio.</p>
<p><span class="br"></span><span class="lineNumber">4</span><span class="br"></span>Hoc quod tu non dicendo mihi significasti Caesar audierat ac, simul atque ‘have’ mihi dixit, statim quid de te audisset exposuit. negavi me scire, sed tamen ab eo petii ut ad te litteras mitteret, quibus maxime ad remanendum commoveri posses. me secum in Hispaniam ducit; nam nisi ita faceret, ego, prius quam ad urbem accederem, ubicumque esses, ad te percurrissem et hoc a te praesens contendissem atque omni vi te retinuissem.</p>
<p><span class="br"></span><span class="lineNumber">5</span><span class="br"></span>Etiam atque etiam, Cicero, cogita ne te tuosque omnis funditus evertas, ne te sciens prudensque eo demittas unde exitum vides nullum esse. quod si te aut voces optimatium commovent aut non nullorum hominum insolentiam et iactationem ferre non potes, eligas censeo aliquod

</p></section><notes><section class="footnotes"><ul><li class="note" id="note_LCL097_150_1"><a class="footnoteCrossrefLink" href="#target_note_LCL097_150_1" title="Click to highlight in text"><sup class="lineRef">1</sup>haec omnia etiam atque etiam cogitabis <span class="italic">add. coni. SB</span></a></li><script type="text/javascript">document.getElementById('note_LCL097_150_1').style.display = "none";</script></ul></section></notes></section>