<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>137 (VII.13a)</h2>
<h2><span class="italic">Scr. Minturnis <span class="sc">vii</span> Kal. Febr. an. 49</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Iam intellexi tuum aenigma; Oppios enim de Velia succones<a class="footnoteLink" href="#note_LCL008_238_1" id="target_note_LCL008_238_1"><sup>1</sup></a> dices. in eo aestuavi diu. quo aperto reliqua patebant et cum Terentiae summa congruebant.</p>
<p><span class="br"></span><span class="lineNumber">2</span><span class="br"></span>L. Caesarem vidi Minturnis a. d. <span class="sc">viii</span> Kal. Febr. mane cum absurdissimis mandatis, non hominem sed scopas solutas, ut id ipsum mihi ille videatur irridendi causa fecisse, qui tantis de rebus huic mandata dederit; nisi forte non dedit et hic sermone aliquo adrepto pro mandatis abusus est.</p>
<p><span class="br"></span><span class="lineNumber">3</span><span class="br"></span>Labienus, vir mea sententia magnus, Teanum venit a. d. <span class="sc">viiii</span> Kal. ibi Pompeium consulesque convenit. qui sermo fuerit et quid actum sit scribam ad te cum certum sciam. Pompeius a Teano Larinum versus profectus est a. d. <span class="sc">viii</span> Kal.; eo die mansit Venafri. aliquantum animi videtur nobis attulisse Labienus. sed ego nondum habeo quid ad te ex his locis scribam; ista magis exspecto, quid illinc adferatur, quo pacto de Labieno ferat, quid agat Domitius in Marsis, Iguvi Thermus, P. Attius Cinguli, quae sit populi urbani voluntas, quae tua coniectura de rebus futuris. haec velim crebro et quid tibi de mulieribus nostris placeat et quid acturus ipse sis scribas.</p>
<p>Si scriberem ipse, longior epistula fuisset, sed dictavi propter lippitudinem.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL008_238_1"><a class="footnoteCrossrefLink" href="#target_note_LCL008_238_1" title="Click to highlight in text"><sup class="lineRef">1</sup>saccones (<span class="italic">Bosius</span>)</a></li><script type="text/javascript">document.getElementById('note_LCL008_238_1').style.display = "none";</script></ul></section></notes></section>