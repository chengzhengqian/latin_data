<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
etiam feci, quod profecto ante me nemo, ut ipse me per litteras consolarer. quem librum ad te mittam, si descripserint librarii. adfirmo tibi nullam consolationem esse talem. totos dies scribo, non quo proficiam quid sed tantisper impedior—non equidem satis (vis enim urget), sed relaxor tamen, omniaque nitor non ad animum sed ad vultum ipsum, si queam, reficiendum, idque faciens interdum mihi peccare videor, interdum peccaturus esse nisi faciam. solitudo aliquid adiuvat, sed multo plus proficeret si tu tamen interesses. quae mihi una causa est hinc discedendi; nam pro malis recte habebat. quamquam &lt;id&gt;<a class="footnoteLink" href="#note_LCL097_282_1" id="target_note_LCL097_282_1"><sup>1</sup></a> ipsum doleo. non enim iam in me idem esse poteris. perierunt illa quae amabas.</p>
<p><span class="br"></span><span class="lineNumber">4</span><span class="br"></span>De Bruti ad me litteris scripsi ad te antea. prudenter scriptae, sed nihil quod me adlevaret.<a class="footnoteLink" href="#note_LCL097_282_2" id="target_note_LCL097_282_2"><sup>2</sup></a> quod ad te scripsit id vellem, ut ipse adesset. certe aliquid, quoniam me tam valde amat, adiu&lt;va&gt;re&lt;t&gt;. quod si quid scies, scribas ad me velim, maxime autem Pansa quando. de Attica doleo, credo tamen Cratero. Piliam angi veta. satis est &lt;me&gt;<a class="footnoteLink" href="#note_LCL097_282_3" id="target_note_LCL097_282_3"><sup>3</sup></a> maerere pro omnibus.</p>
</section><notes><section class="footnotes"><ul><li class="note" id="note_LCL097_282_1"><a class="footnoteCrossrefLink" href="#target_note_LCL097_282_1" title="Click to highlight in text"><sup class="lineRef">1</sup><span class="italic">add. Lambinus</span></a></li><script type="text/javascript">document.getElementById('note_LCL097_282_1').style.display = "none";</script><li class="note" id="note_LCL097_282_2"><a class="footnoteCrossrefLink" href="#target_note_LCL097_282_2" title="Click to highlight in text"><sup class="lineRef">2</sup>adiuvarent (-et ς) (<span class="italic">coni. SB</span>*)</a></li><script type="text/javascript">document.getElementById('note_LCL097_282_2').style.display = "none";</script><li class="note" id="note_LCL097_282_3"><a class="footnoteCrossrefLink" href="#target_note_LCL097_282_3" title="Click to highlight in text"><sup class="lineRef">3</sup><span class="italic">add. Corradus et Lambinus</span>, <span class="italic">hic fort. ex Tornesiano</span></a></li><script type="text/javascript">document.getElementById('note_LCL097_282_3').style.display = "none";</script></ul></section></notes></section>