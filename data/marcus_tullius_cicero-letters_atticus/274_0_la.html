<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>134 (VII.11)</h2>
<h2><span class="italic">Scr., ut vid., in Formiano <span class="sc">x</span> Kal. Febr. an. 49</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Quaeso, quid est hoc? aut quid agitur? mihi enim tenebrae sunt. ‘Cingulum’ inquit ‘nos tenemus, Anconem amisimus; Labienus discessit a Caesare.’ utrum de imperatore populi Romani an de Hannibale loquimur? o hominem amentem et miserum, qui ne umbram quidem umquam τοῦ καλοῦ viderit! atque haec ait omnia facere se dignitatis causa. ubi est autem dignitas nisi ubi honestas? honestum igitur habere exercitum nullo publico consilio, occupare urbis civium quo facilior sit aditus ad patriam, χρεῶν ἀποκοπάς, φυγάδων καϑóδους, sescenta alia scelera moliri, ‘τὴν ϑεῶν μεγίστην ὥστ’ ἔχειν Τυραννίδα’? sibi habeat suam fortunam! unam mehercule tecum apricationem in illo lucrativo tuo sole malim quam omnia istius modi regna, <span class="br"></span><span class="lineNumber">2</span><span class="br"></span> vel potius mori miliens quam semel illius modi quicquam cogitare. ‘quid si tu velis?’ inquis. age, quis est cui velle non liceat? sed ego hoc ipsum velle miserius esse duco quam in crucem tolli. una res est ea miserior, adipisci quod ita volueris. sed haec hactenus; libenter enim in his molestiis ἐνσχολάζω σοι.<a class="footnoteLink" href="#note_LCL008_226_1" id="target_note_LCL008_226_1"><sup>1</sup></a></p>
<p><span class="br"></span><span class="lineNumber">3</span><span class="br"></span>Redeamus ad nostrum. per fortunas, quale tibi consilium Pompei videtur? hoc quaero, quid<a class="footnoteLink" href="#note_LCL008_226_2" id="target_note_LCL008_226_2"><sup>2</sup></a> urbem reliquerit; ego enim ἀπορῶ. tum nihil absurdius. urbem tu relinquas?


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL008_226_1"><a class="footnoteCrossrefLink" href="#target_note_LCL008_226_1" title="Click to highlight in text"><sup class="lineRef">1</sup>COCON (<span class="italic">Victorius</span>)</a></li><script type="text/javascript">document.getElementById('note_LCL008_226_1').style.display = "none";</script><li class="note" id="note_LCL008_226_2"><a class="footnoteCrossrefLink" href="#target_note_LCL008_226_2" title="Click to highlight in text"><sup class="lineRef">2</sup>quod (<span class="italic">SB</span>)</a></li><script type="text/javascript">document.getElementById('note_LCL008_226_2').style.display = "none";</script></ul></section></notes></section>