<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
scilicet, laudator et factorum et scriptorum meorum.</p>
<p><span class="br"></span><span class="lineNumber">5</span><span class="br"></span>Hanc ergo plagam effugi per duos superiores Marcellorum consulatus cum est actum de provincia Caesaris; nunc incido in discrimen ipsum. itaque ‘ut stultus primus suam sententiam dicat,’ mihi valde placet de triumpho nos moliri aliquid, extra urbem esse cum iustissima causa. tamen dabunt operam ut eliciant sententiam meam. ridebis hoc loco fortasse: quam vellem etiam nunc in provincia morari! plane opus fuit, si hoc impendebat. etsi nil miserius; nam ὁδοῦ πάρεργον, volo te hoc scire: omnia illa prima quae etiam &lt;tu&gt; tuis litteris in caelum ferebas <span class="br"></span><span class="lineNumber">6</span><span class="br"></span> ἐπίτηκτα fuerunt. quam non est facilis virtus! quam vero difficilis eius diuturna simulatio! cum enim hoc rectum et gloriosum putarem, ex annuo sumptu qui mihi decretus esset me C. Coelio quaestori relinquere annuum, referre in aerarium ad HS M͞, ingemuit nostra cohors, omne illud putans distribui sibi oportere, ut ego amicior invenirer Phrygum et Cilicum aerariis quam nostro. sed me non moverunt; nam et mea laus apud me plurimum valuit nec tamen quicquam honorifice in quemquam fieri potuit quod praetermiserim. sed haec fuerit, ut ait Thucydides, ἐκβολὴ λóγου non inutilis.</p>
<p><span class="br"></span><span class="lineNumber">7</span><span class="br"></span>Tu autem de nostro statu cogitabis: primum quo artificio tueamur benevolentiam Caesaris, deinde de ipso triumpho; quem video, nisi rei publicae tempora impedient,
<span class="br"></span><span class="lineNumber"></span><span class="br"></span>
</p></section><notes></notes></section>