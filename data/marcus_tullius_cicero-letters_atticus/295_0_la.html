<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>exorior’; ego enim nunc &lt;primum&gt;<a class="footnoteLink" href="#note_LCL008_268_1" id="target_note_LCL008_268_1"><sup>1</sup></a> paulum exorior, et maxime quidem iis litteris quae Roma adferuntur de Domitio, de Picentium cohortibus. omnia erant facta hoc biduo laetiora. itaque fuga quae parabatur repressa est. Caesaris interdicta, ‘si te secundo lumine hic offendero . . .,’ respuuntur; bona de Domitio, praeclara de Afranio fama est.</p>
<p><span class="br"></span><span class="lineNumber">2</span><span class="br"></span>Quod me amicissime admones ut me integrum quoad possim servem, gratum est; quod addis, ne propensior ad turpem causam videar, certe videri possum. ego me ducem in civili bello quoad de pace ageretur n&lt;eg&gt;avi<a class="footnoteLink" href="#note_LCL008_268_2" id="target_note_LCL008_268_2"><sup>2</sup></a> esse, non quin rectum esset sed quia, quod multo rectius fuit, id mihi fraudem tulit. plane eum cui noster alterum consulatum deferret et triumphum (a&lt;t&gt; quibus verbis! ‘pro tuis rebus<a class="footnoteLink" href="#note_LCL008_268_3" id="target_note_LCL008_268_3"><sup>3</sup></a> gestis amplissimis’) inimicum habere nolueram. ego scio et quem metuam et quam ob rem. sin erit bellum, ut video fore, partes meae non desiderabuntur.</p>
<p><span class="br"></span><span class="lineNumber">3</span><span class="br"></span>De HS X͞X͞ Terentia tibi rescripsit. Dionysio, dum existimabam vagos nos fore, nolui molestus esse; tibi autem crebro ad me scribenti de eius officio nihil rescripsi quod diem ex die exspectabam ut statuerem quid esset faciendum. nunc, ut video, pueri certe in Formiano videntur hiematuri. et ego? nescio. si enim erit bellum, cum Pompeio esse constitui. quod habebo certi, faciam ut scias.



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL008_268_1"><a class="footnoteCrossrefLink" href="#target_note_LCL008_268_1" title="Click to highlight in text"><sup class="lineRef">1</sup><span class="italic">add. TP</span></a></li><script type="text/javascript">document.getElementById('note_LCL008_268_1').style.display = "none";</script><li class="note inline" id="note_LCL008_268_2"><a class="footnoteCrossrefLink" href="#target_note_LCL008_268_2" title="Click to highlight in text"><sup class="lineRef">2</sup>navi <span class="italic">vel</span> nam (<span class="italic">Victorius</span>)</a></li><script type="text/javascript">document.getElementById('note_LCL008_268_2').style.display = "none";</script><li class="note" id="note_LCL008_268_3"><a class="footnoteCrossrefLink" href="#target_note_LCL008_268_3" title="Click to highlight in text"><sup class="lineRef">3</sup>ut prorsus (<span class="italic">Lambinus</span>): pro rebus <span class="italic">Corradus</span></a></li><script type="text/javascript">document.getElementById('note_LCL008_268_3').style.display = "none";</script></ul></section></notes></section>