<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
magna igitur, ut vides, sollicitudine adficior, magna inopia consili. quid quaeris? toto negotio nobis opus non fuit. quanto tua provincia melior! decedes cum voles, nisi forte iam decessisti; quem videbitur praeficies Thesprotiae et Chaoniae. necdum tamen ego Quintum conveneram, ut iam si id placeret scirem possetne ab eo impetrari; nec <span class="br"></span><span class="lineNumber">3</span><span class="br"></span> tamen, si posset, quid vellem habebam. hoc est igitur eius modi.</p>
<p>Reliqua plena adhuc et laudis et gratiae, digna iis libris quos dilaudas: conservatae civitates, cumulate publicanis satis factum; offensus contumelia nemo, decreto iusto et severo perpauci, nec tamen quisquam ut queri audeat; res gestae dignae triumpho, de quo ipso nihil cupide agemus, sine tuo quidem consilio certe nihil. clausula est difficilis in tradenda provincia; sed haec deus aliquis gubernabit.</p>
<p><span class="br"></span><span class="lineNumber">4</span><span class="br"></span>De urbanis rebus scilicet plura tu scis, saepius et certiora audis; equidem doleo non me tuis litteris certiorem fieri. huc enim odiosa adferebantur de Curione, de Paulo; non quo ullum periculum videam stante Pompeio vel etiam sedente, valeat modo; sed mehercule Curionis et Pauli, meorum familiarium, vicem doleo. formam igitur mihi totius rei publicae, si iam es Romae aut cum eris, velim mittas quae mihi obviam veniat, ex qua me fingere possim et praemeditari quo animo accedam ad urbem; est enim quiddam advenientem non esse peregrinum atque hospitem.</p>
<span class="br"></span><span class="lineNumber"></span><span class="br"></span>
</section><notes></notes></section>