<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
rescribendum esse, ea re maxime quod ostendis te pendere animi quamnam rationem sim Caesari adlaturus profectionis meae tum cum ex Italia discesserim. nihil opus est mihi nova ratione. saepe enim ad eum scripsi multisque mandavi me non potuisse, cum cupissem, sermones hominum sustinere, multaque in eam sententiam. nihil enim erat quod minus eum vellem existimare quam me tanta de re non meo consilio usum esse. posteaque, cum mihi litterae a Balbo Cornelio minore missae essent, illum existimare Quintum fratrem lituum meae profectionis fuisse (ita enim scripsit), qui nondum cognossem quae de me Quintus scripsisset ad multos, etsi multa praesens in praesentem acerbe dixerat et fecerat, tamen nilo minus his<a class="footnoteLink" href="#note_LCL097_220_1" id="target_note_LCL097_220_1"><sup>1</sup></a> verbis ad Caesarem scripsi:</p>
<p><span class="br"></span><span class="lineNumber">2</span><span class="br"></span>‘De Quinto fratre meo non minus laboro quam de me ipso, sed eum tibi commendare hoc meo tempore non audeo. illud dumtaxat tamen audebo petere abs te, quod te oro, ne quid existimes ab illo factum esse quo minus mea in te officia constarent minusve te diligerem, potiusque semper illum auctorem nostrae coniunctionis fuisse meique itineris comitem, non ducem. qua re ceteris in rebus tantum ei tribues quantum humanitas tua amicitiaque vestra postulat. ego ei ne quid apud te obsim, id te vehementer etiam atque etiam rogo.’</p>
<p><span class="br"></span><span class="lineNumber">3</span><span class="br"></span>Qua re si quis congressus fuerit mihi cum Caesare, etsi non dubito quin is lenis in illum futurus sit idque iam declaraverit,<a class="footnoteLink" href="#note_LCL097_220_2" id="target_note_LCL097_220_2"><sup>2</sup></a> ego tamen is ero qui semper fui. sed, ut video, multo magis est nobis laborandum de Africa; quam


</p></section><notes><section class="footnotes"><ul><li class="note" id="note_LCL097_220_1"><a class="footnoteCrossrefLink" href="#target_note_LCL097_220_1" title="Click to highlight in text"><sup class="lineRef">1</sup>.l. lomeous <span class="italic">vel sim</span>. (<span class="italic">R. Klotz, duce Graevio</span>)</a></li><script type="text/javascript">document.getElementById('note_LCL097_220_1').style.display = "none";</script><li class="note" id="note_LCL097_220_2"><a class="footnoteCrossrefLink" href="#target_note_LCL097_220_2" title="Click to highlight in text"><sup class="lineRef">2</sup>declaravit <span class="italic">coni. SB</span></a></li><script type="text/javascript">document.getElementById('note_LCL097_220_2').style.display = "none";</script></ul></section></notes></section>