<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
et iis me dem qui tenent, qui potiuntur? ‘αἰδέομαι Τρῶας’, nec solum civis sed etiam amici officio revocor, etsi frangor saepe misericordia puerorum.</p>
<p><span class="br"></span><span class="lineNumber">4</span><span class="br"></span>Ut igitur ita perturbato, etsi te eadem sollicitant, scribe aliquid, et maxime, si Pompeius Italia cedit, quid nobis agendum putes. M’. quidem Lepidus (nam fuimus una) eum finem statuit, L. Torquatus eundem. me cum multa tum etiam lictores impediunt. nihil vidi umquam quod minus explicari posset. itaque a te nihildum certi exquiro sed quid videatur, denique ipsam ἀπορίαν tuam cupio cognoscere.</p>
<p><span class="br"></span><span class="lineNumber">5</span><span class="br"></span>Labienum ab illo discessisse prope modum constat. si ita factum esset ut ille Romam veniens magistratus<a class="footnoteLink" href="#note_LCL008_232_1" id="target_note_LCL008_232_1"><sup>1</sup></a> et senatum Romae offenderet, magno usui causae nostrae fuisset. damnasse enim sceleris hominem amicum rei publicae causa videretur, quod nunc quoque videtur, sed minus prodest; non enim habet cui prosit, eumque arbitror paenitere, nisi forte id ipsum est falsum, discessisse illum. nos quidem pro certo habebamus.</p>
<p><span class="br"></span><span class="lineNumber">6</span><span class="br"></span>Et velim, quamquam, ut scribis, domesticis te finibus tenes, formam mihi urbis exponas, ecquod Pompei desiderium, ecquae Caesaris invidia appareat, etiam quid censeas de Terentia et Tullia, Romae eas esse an mecum an aliquo tuto loco. haec et si quid aliud ad me scribas velim vel potius scriptites.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL008_232_1"><a class="footnoteCrossrefLink" href="#target_note_LCL008_232_1" title="Click to highlight in text"><sup class="lineRef">1</sup>magistratum (<span class="italic">Wesenberg</span>)</a></li><script type="text/javascript">document.getElementById('note_LCL008_232_1').style.display = "none";</script></ul></section></notes></section>