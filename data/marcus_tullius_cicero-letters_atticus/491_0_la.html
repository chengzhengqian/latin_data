<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>265 (XII.26)</h2>
<h2><span class="italic">Scr. Asturae <span class="sc">xi</span> Kal. Apr. an. 45</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Sicca, ut scribit, etiam si nihil confecerit cum Silio,<a class="footnoteLink" href="#note_LCL097_312_1" id="target_note_LCL097_312_1"><sup>1</sup></a> tamen se scribit <span class="sc">x</span> Kal. esse venturum. tuis occupationibus ignosco, eaeque mihi sunt notae. de voluntate tua ut simul <span class="br"></span><span class="lineNumber">2</span><span class="br"></span> simus, vel studio potius et cupiditate, non dubito. de Nicia quod scribis, si ita me haberem ut eius humanitate frui possem, in primis vellem mecum illum habere. sed mihi solitudo et recessus provincia est. quod quia facile ferebat Sicca eo magis illum desidero. praeterea nosti Niciae nostri imbecillitatem, mollitiam, consuetudinem victus. cur ego illi molestus esse velim, cum mihi ille iucundus esse non possit? voluntas tamen eius mihi grata est. unam rem ad me scripsisti de qua decrevi nihil tibi rescribere. spero enim me a te impetrasse ut privares me ista molestia. Piliae et Atticae salutem.</p>
</section>
<section class="div2">
<h2>266 (XII.27)</h2>
<h2><span class="italic">Scr. Asturae <span class="sc">x</span> Kal. Apr. an. 45</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>De Siliano negotio, etsi mihi non est ignota condicio, tamen hodie me ex Sicca arbitror omnia cogniturum. Cottae quod negas te nosse, ultra Silianam villam est, quam

</p></section><notes><section class="footnotes"><ul><li class="note" id="note_LCL097_312_1"><a class="footnoteCrossrefLink" href="#target_note_LCL097_312_1" title="Click to highlight in text"><sup class="lineRef">1</sup>agidio (<span class="italic">SB</span>: A. Silio <span class="italic">Victorius, vulg. olim</span>)</a></li><script type="text/javascript">document.getElementById('note_LCL097_312_1').style.display = "none";</script></ul></section></notes></section>