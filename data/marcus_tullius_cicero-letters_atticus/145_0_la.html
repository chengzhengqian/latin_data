<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>81 (IV.12)</h2>
<h2><span class="italic">Scr. Antii ex. m. Iun., ut vid., an. 56</span></h2>
<h2><span class="ac">Cicero Attico Sal.</span></h2>
<p class="noindent">Egnatius Romae est, sed ego cum eo de re †Halimeti† vehementer Anti egi. graviter se acturum cum Aquillio confirmavit. videbis ergo hominem si voles. Macroni vix videor praesto esse. Idibus enim auctionem Larini video et biduum praeterea. id tu, quoniam Macronem tanti facis, ignoscas mihi velim. sed si me diligis, postridie Kal. cena apud me cum P[et]ilia. prorsus id facies. Kalendis cogito in hortis Crassipedis quasi in deversorio cenare; facio fraudem senatus consulto. inde domum cenatus, ut sim mane praesto Miloni. ibi te igitur videbo; et praemonebo.<a class="footnoteLink" href="#note_LCL007_316_1_1" id="target_note_LCL007_316_1_1"><sup>1</sup></a> domus te nostra tota salutat.</p>
</section>
<section class="div2">
<h2>82 (IV.8a)</h2>
<h2><span class="italic">Scr. Antii vel in Tusculano c. <span class="sc">xiv</span> Kal. Dec., ut vid., an. 56</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent">†Aperias†<a class="footnoteLink" href="#note_LCL007_316_1_2" id="target_note_LCL007_316_1_2"><sup>1</sup></a> vix discesserat, cum epistula. quid ais? putasne fore ut legem non ferat? dic, oro te, clarius; vix enim mihi exaudisse videor. verum statim fac ut sciam, si modo tibi <span class="br"></span><span class="lineNumber">1</span><span class="br"></span> est commodum. ludis quidem quoniam dies est additus, eo etiam melius hic eum diem cum Dionysio conteremus.</p>
<span class="br"></span><span class="lineNumber"></span><span class="br"></span>
</section><notes></notes></section>