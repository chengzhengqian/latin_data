<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">6</span><span class="br"></span>Eo biduo, cum esset annonae summa caritas et homines ad theatrum primo, deinde ad senatum concurrissent, impulsu Clodi mea opera frumenti inopiam esse clamarent, cum per eos dies senatus de annona haberetur et ad eius procurationem sermone non solum plebis verum etiam bonorum Pompeius vocaretur idque ipse cuperet multitudoque a me nominatim ut id decernerem postularet, feci et accurate sententiam dixi. cum abessent consulares, quod tuto se negarent posse sententiam dicere, praeter Messallam et Afranium, factum est senatus consultum in meam sententiam ut cum Pompeio ageretur ut eam rem susciperet, lexque ferretur. quo senatus consulto recitato continuo, &lt;cum multitudo&gt;<a class="footnoteLink" href="#note_LCL007_288_3" id="target_note_LCL007_288_3"><sup>3</sup></a> more hoc insulso et novo plausum meo nomine recitando<a class="footnoteLink" href="#note_LCL007_288_4" id="target_note_LCL007_288_4"><sup>4</sup></a> dedisset, habui contionem. &lt;eam&gt;<a class="footnoteLink" href="#note_LCL007_288_5" id="target_note_LCL007_288_5"><sup>5</sup></a> omnes magistratus praesentes praeter unum praetorem et duos tribunos pl. dederunt.</p>
<p><span class="br"></span><span class="lineNumber">7</span><span class="br"></span>Postridie senatus frequens et omnes consulares. nihil Pompeio postulanti negarunt. ille legatos quindecim cum postularet, me principem nominavit et ad omnia me alterum se fore dixit. legem consules conscripserunt qua Pompeio per quinquennium omnis potestas rei frumentariae toto orbe terrarum daretur; alteram Messius, qui omnis pecuniae dat potestatem et adiungit classem et exercitum et maius imperium in provinciis quam sit eorum qui eas obtineant. illa nostra lex consularis nunc modesta videtur, haec Messi non ferenda. Pompeius illam velle se dicit, familiares hanc. consulares duce Favonio fremunt.



<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL007_288_3"><a class="footnoteCrossrefLink" href="#target_note_LCL007_288_3" title="Click to highlight in text"><sup class="lineRef">3</sup><span class="italic">add. SB, Watt</span></a></li><script type="text/javascript">document.getElementById('note_LCL007_288_3').style.display = "none";</script><li class="note inline" id="note_LCL007_288_4"><a class="footnoteCrossrefLink" href="#target_note_LCL007_288_4" title="Click to highlight in text"><sup class="lineRef">4</sup>iterando <span class="italic">coni. SB</span></a></li><script type="text/javascript">document.getElementById('note_LCL007_288_4').style.display = "none";</script><li class="note inline" id="note_LCL007_288_5"><a class="footnoteCrossrefLink" href="#target_note_LCL007_288_5" title="Click to highlight in text"><sup class="lineRef">5</sup><span class="italic">add. SB</span></a></li><script type="text/javascript">document.getElementById('note_LCL007_288_5').style.display = "none";</script></ul></section></notes></section>