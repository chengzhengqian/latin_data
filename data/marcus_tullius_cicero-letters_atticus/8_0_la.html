<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>7 (I.11)</h2>
<h2><span class="italic">Scr. Romae m. Sext. an. 67</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Et mea sponte faciebam antea et post duabus epistulis tuis perdiligenter in eandem rationem scriptis magno opere sum commotus. eo accedebat hortator adsiduus Sallustius, ut agerem quam diligentissime cum Lucceio de vestra vetere gratia reconcilianda. sed cum omnia fecissem, non modo eam voluntatem eius quae fuerat erga te reciperare non potui verum ne causam quidem elicere immutatae voluntatis. tametsi iactat ille quidem illud suum<a class="footnoteLink" href="#note_LCL007_42_1" id="target_note_LCL007_42_1"><sup>1</sup></a> arbitrium et ea quae iam tum cum aderas offendere eius animum intellegebam, tamen habet quiddam profecto quod magis in animo eius insederit, quod neque epistulae tuae neque nostra legatio tam potest facile delere quam tu praesens non modo oratione sed tuo vultu illo familiari tolles, si modo tanti putaris; id quod, si me audies et si humanitati tuae constare voles, certe putabis. ac ne illud mirere, cur, cum ego antea significarim tibi per litteras me sperare illum in nostra potestate fore, nunc idem videar diffidere, incredibile est quanto mihi videatur illius voluntas obstinatior et in hac iracundia obfirmatior. sed haec aut sanabuntur cum veneris aut ei molesta erunt in utro culpa erit.</p>
<p><span class="br"></span><span class="lineNumber">2</span><span class="br"></span>Quod in epistula tua scriptum erat me iam &lt;te&gt;<a class="footnoteLink" href="#note_LCL007_42_2" id="target_note_LCL007_42_2"><sup>2</sup></a> arbitrari designatum esse, scito nihil tam exercitum esse nunc Romae quam candidatos omnibus iniquitatibus nec quando futura sint comitia sciri. verum haec audies de Philadelpho.</p>
</section><notes><section class="footnotes"><ul><li class="note" id="note_LCL007_42_1"><a class="footnoteCrossrefLink" href="#target_note_LCL007_42_1" title="Click to highlight in text"><sup class="lineRef">1</sup>tuum <span class="italic">Pius</span></a></li><script type="text/javascript">document.getElementById('note_LCL007_42_1').style.display = "none";</script><li class="note inline" id="note_LCL007_42_2"><a class="footnoteCrossrefLink" href="#target_note_LCL007_42_2" title="Click to highlight in text"><sup class="lineRef">2</sup><span class="italic">add</span>. <span class="italic">SB</span> (<span class="italic">ante</span> iam <span class="italic">Lambinus</span>)</a></li><script type="text/javascript">document.getElementById('note_LCL007_42_2').style.display = "none";</script></ul></section></notes></section>