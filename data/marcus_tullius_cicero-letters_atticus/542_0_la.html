<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
putem. quid enim sumus aut quid esse possumus? domin an foris? quod nisi mihi hoc venisset in mentem, scribere ista nescio quae, quo verterem me non haberem.</p>
<p><span class="br"></span><span class="lineNumber">2</span><span class="br"></span>Ad Dolabellam, ut scribis, ita puto faciendum, κοινóτερα quaedam et πολιτικώτερα. faciendum certe aliquid est; valde enim desiderat.</p>
<p><span class="br"></span><span class="lineNumber">3</span><span class="br"></span>Brutus si quid egerit, curabis ut sciam; cui quidem quam primum agendum puto, praesertim si statuit. sermunculum enim omnem aut restinxerit aut sedarit. sunt enim qui loquantur etiam mecum. sed haec ipse optime, praesertim si etiam tecum loquetur.</p>
<p>Mihi<a class="footnoteLink" href="#note_LCL491_66_1" id="target_note_LCL491_66_1"><sup>1</sup></a> est in animo proficisci <span class="sc">xi</span> Kal. hic enim nihil habeo quod agam, ne hercule illic quidem nec usquam, sed tamen aliquid illic. hodie Spintherem exspecto. misit enim Brutus ad me. per litteras purgat Caesarem de interitu Marcelli; in quem, ne si insidiis quidem ille interfectus esset, caderet ulla suspicio. nunc vero, cum de Magio constet, nonne furor eius causam omnem sustinet? plane quid sit non intellego. explanabis igitur. quamquam nihil habeo quod dubitem nisi ipsi Magio quae fuerit causa amentiae; pro quo quidem etiam sponsor sum factus. et nimirum id fuit. solvendo enim non erat. credo eum petisse a Marcello aliquid et illum, ut erat,<a class="footnoteLink" href="#note_LCL491_66_2" id="target_note_LCL491_66_2"><sup>2</sup></a> constantius respondisse.</p>
</section><notes><section class="footnotes"><ul><li class="note" id="note_LCL491_66_1"><a class="footnoteCrossrefLink" href="#target_note_LCL491_66_1" title="Click to highlight in text"><sup class="lineRef">1</sup><span class="italic">novam epist. fecit Beaujeu, fort. recte</span></a></li><script type="text/javascript">document.getElementById('note_LCL491_66_1').style.display = "none";</script><li class="note" id="note_LCL491_66_2"><a class="footnoteCrossrefLink" href="#target_note_LCL491_66_2" title="Click to highlight in text"><sup class="lineRef">2</sup>ut erat mos <span class="italic">Sedgwick</span>, <span class="italic">sed vide ed. Teubnerianam</span></a></li><script type="text/javascript">document.getElementById('note_LCL491_66_2').style.display = "none";</script></ul></section></notes></section>