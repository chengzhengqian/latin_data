<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>390 (XV.12)</h2>
<h2><span class="italic">Scr. Asturae, ut vid., c. <span class="sc">iv</span> Id. Iun. an. 44</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Bene mehercule de Buthroto. at ego Tironem ad Dolabellam cum litteris, quia iusseras, miseram. quid nocet? de nostris autem Antiatibus satis videbar plane scripsisse, ut non dubitares quin essent otiosi futuri usurique beneficio Antoni contumelioso. Cassius frumentariam rem aspernabatur; eam Servilia sublaturam ex senatus consulto se esse dicebat. noster vero καὶ μάλα σεμνῶς in Asiam, postea quam mihi est adsensus tuto se Romae esse non posse (ludos enim absens facere malebat); statim autem se iturum simul ac ludorum apparatum iis qui curaturi essent tradidisset. navigia colligebat; erat animus in cursu. interea in isdem locis erant futuri. Brutus quidem se aiebat Asturae.</p>
<p><span class="br"></span><span class="lineNumber">2</span><span class="br"></span>L. quidem Antonius liberaliter litteris sine cura me esse iubet. habeo unum beneficium, alterum fortasse, si in Tusculanum venerim.<a class="footnoteLink" href="#note_LCL491_252_1" id="target_note_LCL491_252_1"><sup>1</sup></a> o negotia non ferenda! quae feruntur tamen. τὰν δ’ αἰτίαν τῶν Βρούτων τις ἔχει. in<a class="footnoteLink" href="#note_LCL491_252_2" id="target_note_LCL491_252_2"><sup>2</sup></a> Octaviano, ut perspexi, satis ingeni, satis animi, videbaturque erga nostros ἥρωας ita fore ut nos vellemus animatus. sed quid aetati credendum sit, quid nomini, quid hereditati,


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL491_252_1"><a class="footnoteCrossrefLink" href="#target_note_LCL491_252_1" title="Click to highlight in text"><sup class="lineRef">1</sup>venerit (<span class="italic">SB</span>)</a></li><script type="text/javascript">document.getElementById('note_LCL491_252_1').style.display = "none";</script><li class="note inline" id="note_LCL491_252_2"><a class="footnoteCrossrefLink" href="#target_note_LCL491_252_2" title="Click to highlight in text"><sup class="lineRef">2</sup>EXEN <span class="italic">vel sim</span>. (<span class="italic">Wesenberg</span>)</a></li><script type="text/javascript">document.getElementById('note_LCL491_252_2').style.display = "none";</script></ul></section></notes></section>