<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
‘αἰδέομαι Τρῶας.’ quid enim? sed ipsi quam res illa probaretur magis verebar. sed quoniam tu suscipis, in alteram aurem.</p>
<p><span class="br"></span><span class="lineNumber">2</span><span class="br"></span>De retentione rescripsi ad tuas accurate scriptas litteras. conficies igitur, et quidem sine ulla dubitatione aut retrectatione. hoc fieri et oportet et opus est.</p>
</section>
<section class="div2">
<h2>333 (XIII.25)</h2>
<h2><span class="italic">Scr. in Tusculano <span class="sc">iv</span> Id. Quint. an. 45</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>De Andromene ut scribis ita putaram. scisses enim mihique dixisses.</p>
<p><span class="br"></span><span class="lineNumber">2</span><span class="br"></span>Tu tamen ita mihi de Bruto scribis ut de te nihil. quando autem illum putas? nam ego Romam prid. Id. Bruto ita volui scribere (sed, quoniam tu te legisse scribis, fui fortasse ἀσαφέστερος), me ex tuis litteris intellexisse nolle eum me quasi prosequendi sui causa Romam nunc venire. sed, quoniam iam adest meus adventus, fac, quaeso, ne quid eum Idus impediant quo minus suo commodo in Tusculano sit. nec enim ad tabulam eum desideraturus eram (in tali enim negotio cur tu unus non satis es?), sed ad testamentum volebam, quod iam malo alio die, ne ob eam causam Romam venisse videar. scripsi igitur ad Brutum iam illud quod putassem Idibus nihil opus esse. velim ergo totum hoc ita gubernes ut ne minima quidem re ulla Bruti commodum impediamus.</p>
<span class="br"></span><span class="lineNumber"></span><span class="br"></span>
</section><notes></notes></section>