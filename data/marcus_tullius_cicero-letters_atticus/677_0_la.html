<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
plenum et dedecoris. utinam a primo ita tibi esset visum! tu mihi, sicut esse soles, fuisses Cato.</p>
<p><span class="br"></span><span class="lineNumber">5</span><span class="br"></span>Extremum illud vel molestissimum: ‘nam Brutus noster silet,’ hoc est, non audet hominem id aetatis monere. aliud nihil habeo quod ex iis a te verbis significari putem; et hercule ita est. nam <span class="sc">xvi</span> Kal. Sept. cum venissem Veliam, Brutus audivit; erat enim cum suis navibus apud Haletem fluvium citra Veliam mil. pass. <span class="sc">iii</span>. pedibus ad me statim. di immortales, quam valde ille reditu vel potius reversione mea laetatus effudit illa omnia quae tacuerat! ut recordarer illud tuum ‘nam Brutus noster silet.’ maxime autem dolebat me Kal. Sext. in senatu non fuisse. Pisonem ferebat in caelum; se autem laetari quod effugissem duas maximas vituperationes, unam, quam itinere faciendo me intellegebam suscipere, desperationis ac relictionis rei publicae (flentes mecum vulgo querebantur quibus de meo celeri reditu non probabam), alteram, de qua Brutus et qui una erant (multi autem erant) laetabantur quod eam vituperationem effugissem, me existimari ad Olympia. hoc vero nihil turpius quovis rei publicae tempore, sed hoc ἀναπολόγητον. ego vero Austro gratias miras qui me a tanta infamia averterit.</p>
<p><span class="br"></span><span class="lineNumber">6</span><span class="br"></span>Reversionis has speciosas causas habes, iustas illas quidem et magnas; sed nulla iustior quam quod tu idem aliis litteris, ‘provide, si cui quid debetur, ut sit unde par
<span class="br"></span><span class="lineNumber"></span><span class="br"></span>
</p></section><notes></notes></section>