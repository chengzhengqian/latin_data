<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
multo sunt minora. atque hic status, qui una voce omnium gemitur, &lt;neque facto&gt;<a class="footnoteLink" href="#note_LCL007_186_1" id="target_note_LCL007_186_1"><sup>1</sup></a> neque verbo cuiusquam sublevatur. σκοπòς est, ut suspicor, illis qui tenent nullam cuiquam largitionem relinquere. unus loquitur et palam adversatur adulescens Curio. huic plausus maximi, consalutatio forensis perhonorifica, signa praeterea benevolentiae permulta a bonis impertiuntur. Fufium clamoribus et conviciis et sibilis consectantur. his ex rebus non spes sed dolor est maior, cum videas civitatis voluntatem solutam, virtutem adligatam.</p>
<p><span class="br"></span><span class="lineNumber">2</span><span class="br"></span>Ac ne forte quaeras κατὰ λεπτòν de singulis rebus, universa res eo est deducta spes ut nulla sit aliquando non modo privatos verum etiam magistratus liberos fore. hac tamen in oppressione sermo in circulis dumtaxat et in conviviis est liberior quam fuit. vincere incipit timorem dolor, sed ita ut omnia sint plenissima desperationis. habet etiam Campana lex exsecrationem in contione candidatorum, si mentionem fecerint, quo aliter ager possideatur atque ut ex legibus Iuliis. non dubitant iurare ceteri; Laterensis existimatur laute fecisse quod tribunatum pl. petere destitit ne iuraret.</p>
<p><span class="br"></span><span class="lineNumber">3</span><span class="br"></span>Sed de re publica non libet plura scribere. displiceo mihi nec sine summo scribo dolore. me tueor ut oppressis omnibus non demisse, ut tantis rebus gestis parum fortiter. a Caesare valde liberaliter invitor in legationem illam, sibi ut sim legatus, atque etiam libera legatio voti causa datur.</p>
</section><notes><section class="footnotes"><ul><li class="note" id="note_LCL007_186_1"><a class="footnoteCrossrefLink" href="#target_note_LCL007_186_1" title="Click to highlight in text"><sup class="lineRef">1</sup><span class="italic">add. SB</span></a></li><script type="text/javascript">document.getElementById('note_LCL007_186_1').style.display = "none";</script></ul></section></notes></section>