<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
decernere ante quam de nobis actum esset, amissa est, praesertim in ea causa quae non modo necessaria non fuit sed etiam inusitata ac nova (neque enim umquam arbitror ornatas esse provincias designatorum), ut, cum in hoc illa constantia quae erat mea causa suscepta imminuta sit, nihil iam possit non decerni. iam iis ad quos relatum est amicis placuisse non mirum est; erat enim difficile reperire qui contra tanta commoda duorum consulum palam sententiam diceret. fuit omnino difficile non obsequi vel amicissimo homini Lentulo vel Metello, qui simultatem humanissime deponeret. sed vereor ne hos tamen tenere potuerimus, tribunos pl. amiserimus. haec res quem ad modum ceciderit et tota res quo loco sit velim ad me scribas et ita ut instituisti. nam ista veritas, etiam si iucunda non est, mihi tamen grata est.</p>
<p>Data <span class="sc">iiii</span> Id. Dec.</p>
</section>
<section class="div2">
<h2>70 (III.25)</h2>
<h2><span class="italic">Scr. Dyrrachii c. med. m. Dec. an. 58</span></h2>
<h2><span class="ac">Cicero Attico Sal.</span></h2>
<p class="noindent">Post tuum datae<a class="footnoteLink" href="#note_LCL007_280_1" id="target_note_LCL007_280_1"><sup>1</sup></a> discessum litterae mihi Roma adlatae sunt ex quibus perspicio nobis in hac calamitate tabescendum esse. neque enim (sed bonam in partem accipies), si ulla spes saluti&lt;s&gt; nostrae subesset, tu pro tuo amore in me hoc tempore discessisses. sed ne ingrati aut ne omnia velle

</p></section><notes><section class="footnotes"><ul><li class="note" id="note_LCL007_280_1"><a class="footnoteCrossrefLink" href="#target_note_LCL007_280_1" title="Click to highlight in text"><sup class="lineRef">1</sup>a me (<span class="italic">Watt</span>)</a></li><script type="text/javascript">document.getElementById('note_LCL007_280_1').style.display = "none";</script></ul></section></notes></section>