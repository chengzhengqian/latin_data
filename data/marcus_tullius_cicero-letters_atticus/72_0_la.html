<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">videbo; nam Arpinum quid ego te invitem?</p>
<blockquote><p>
<span class="line">τρηχεῖ’, ἀλλ’ ἀγαϑή κουροτρóϕος, οὔτ’ ἄρ’ ἔγωγε</span><span class="linebreak"></span>
<span class="line">ἧς γαίης δύναμαι γλυκερώτερον ἄλλο ἰδέσϑαι.</span><span class="linebreak"></span>
</p></blockquote>
<p>haec igitur, et cura ut valeas.</p>
</section>
<section class="div2">
<h2>33 (II.13)</h2>
<h2><span class="italic">Scr. in Formiano c. <span class="sc">vii</span> Kal. Mai. an. 59</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Facinus indignum! epistulam αὐϑωρεὶ tibi a Tribus Tabernis rescriptam ad tuas suavissimas epistulas neminem reddidisse! at scito eum fasciculum quo illam conieceram domum eo ipso die latum esse quo ego dederam et ad me in Formianum relatum esse. itaque tibi tuam epistulam iussi referri, ex qua intellegeres quam mihi tum illae gratae fuissent.</p>
<p><span class="br"></span><span class="lineNumber">2</span><span class="br"></span>Romae quod scribis sileri, ita putabam. at hercule in agris non siletur, nec iam ipsi agri regnum vestrum ferre possunt. si vero in hanc Τηλέπυλον veneris Λαιστρυγονίην, Formias dico, qui fremitus hominum! quam irati animi! quanto in odio noster amicus Magnus! cuius cognomen una cum Crassi Divitis cognomine consenescit. credas mihi velim, neminem adhuc offendi qui haec tam lente quam ego fero ferret. qua re, mihi crede, ϕιλοσοϕῶμεν. iuratus tibi possum dicere nihil esse tanti.</p>
<span class="br"></span><span class="lineNumber"></span><span class="br"></span>
</section><notes></notes></section>