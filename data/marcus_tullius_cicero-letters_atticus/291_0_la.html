<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>Ego quid agam σκέμμα magnum, neque mehercule mihi quidem ullum, nisi omnia essent acta turpissime neque ego ullius consili particeps—sed tamen, quid<a class="footnoteLink" href="#note_LCL008_260_1_1" id="target_note_LCL008_260_1_1"><sup>1</sup></a> me deceat. ipse me Caesar ad pacem hortatur, sed antiquiores litterae quam ruere coepit. Dolabella, Caelius me illi valde satis facere. mira me ἀπορία torquet. iuva me consilio si potes, et tamen<a class="footnoteLink" href="#note_LCL008_260_2_1" id="target_note_LCL008_260_2_1"><sup>2</sup></a> ista quantum potes provide. nihil habeo tanta rerum perturbatione quod scribam; tuas litteras exspecto.</p>
</section>
<section class="div2">
<h2>146 (VII.22)</h2>
<h2><span class="italic">Scr. in Formiano v Id. Febr. an. 49</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Pedem in Italia video esse nullum qui non in istius potestate sit. de Pompeio scio nihil, eumque, nisi in navim se contulerit, exceptum iri puto. o celeritatem incredibilem! huius autem nostri—sed non possum sine dolore accusare eum de quo angor et crucior. tu caedem non sine causa times, non quo minus quicquam Caesari expediat ad diuturnitatem victoriae et dominationis sed video quorum arbitrio sit acturus. recte †sit†<a class="footnoteLink" href="#note_LCL008_260_1_2" id="target_note_LCL008_260_1_2"><sup>1</sup></a> censeo cedendum.</p>
<p><span class="br"></span><span class="lineNumber">2</span><span class="br"></span>De Oppiis<a class="footnoteLink" href="#note_LCL008_260_2_2" id="target_note_LCL008_260_2_2"><sup>2</sup></a> egeo consili. quod optimum factu videbitur facies. cum Philotimo loquere, atque adeo Terentiam habebis Idibus.</p>
<span class="br"></span><span class="lineNumber"></span><span class="br"></span>
</section><notes></notes></section>