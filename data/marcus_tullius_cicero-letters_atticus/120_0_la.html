<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
ad quae recuperanda per fortunas incumbe, ut facis, diemque natalem reditus mei cura ut in tuis aedibus amoenissimis agam tecum et cum meis. ego huic spei et exspectationi quae nobis proponitur maxime tamen<a class="footnoteLink" href="#note_LCL007_266_2" id="target_note_LCL007_266_2"><sup>2</sup></a> volui praestolari apud te in Epiro, sed ita ad me scribitur ut putem esse commodius nos eisdem in locis esse.</p>
<p><span class="br"></span><span class="lineNumber">2</span><span class="br"></span>De domo et Curionis oratione, ut scribis ita est. in universa salute, si ea modo nobis restituetur, inerunt omnia: ex quibus nihil malo quam domum. sed tibi nihil mando nominatim, totum me tuo amori fideique commendo. quod te in tanta hereditate ab omni occupatione expedisti, valde mihi gratum est. quod facultates tuas ad meam salutem polliceris, ut omnibus rebus a te praeter ceteros iuver, id quantum sit praesidium video intellegoque te multas partis meae salutis et suscipere et posse sustinere neque ut ita facias rogandum esse.</p>
<p><span class="br"></span><span class="lineNumber">3</span><span class="br"></span>Quod me vetas quicquam suspicari accidisse ad animum tuum quod secus a me erga te commissum aut praetermissum videretur, geram tibi morem et liberabor ista cura, tibi tamen eo plus debebo quo tua in me humanitas fuerit excelsior quam in te mea. velim quid videas, quid intellegas, quid agatur ad me scribas tuosque omnis ad nostram salutem adhortere. rogatio Sesti neque dignitatis satis habet nec cautionis. nam et nominatim ferri oportet

</p></section><notes><section class="footnotes"><ul><li class="note" id="note_LCL007_266_2"><a class="footnoteCrossrefLink" href="#target_note_LCL007_266_2" title="Click to highlight in text"><sup class="lineRef">2</sup>antea <span class="italic">Faber</span></a></li><script type="text/javascript">document.getElementById('note_LCL007_266_2').style.display = "none";</script></ul></section></notes></section>