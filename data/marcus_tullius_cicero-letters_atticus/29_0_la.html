<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">mihi videor insolenter gloriari cum de me apud te loquor, in ea praesertim epistula quam nolo aliis legi), idem, inquam, ego recreavi adflictos animos bonorum, unumquemque confirmans, excitans; insectandis vero exagitandisque nummariis iudicibus omnem omnibus studiosis ac fautoribus illius victoriae παρρησίαν eripui; Pisonem consulem nulla in re consistere umquam sum passus, desponsam homini iam Syriam ademi; senatum ad pristinam suam severitatem revocavi atque abiectum excitavi; Clodium praesentem fregi in senatu cum oratione perpetua plenissima gravitatis tum altercatione eius modi (ex qua licet pauca degustes; nam cetera non possunt habere eandem neque vim neque venustatem remoto illo studio contentionis quem ἀγῶνα vos appellatis):</p>
<p><span class="br"></span><span class="lineNumber">9</span><span class="br"></span>Nam ut Id. Mai. in senatum convenimus, rogatus ego sententiam multa dixi de summa re publica, atque ille locus inductus a me est divinitus, ne una plaga accepta patres conscripti conciderent, ne deficerent; vulnus esse eius modi quod mihi nec dissimulandum nec pertimescendum videretur, ne aut ignorando stultissimi &lt;aut metuendo ignavissimi&gt;<a class="footnoteLink" href="#note_LCL007_84_3" id="target_note_LCL007_84_3"><sup>3</sup></a> iudicaremur; bis absolutum esse Lentulum, bis Catilinam, hunc tertium iam esse a iudicibus in rem publicam immissum. ‘erras, Clodi. non te iudices urbi sed carceri reservarunt neque te retinere in civitate sed exsilio privare voluerunt. quam ob rem, patres conscripti, erigite animos, retinete vestram dignitatem. manet illa in re publica bonorum consensio; dolor accessit bonis viris, virtus

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL007_84_3"><a class="footnoteCrossrefLink" href="#target_note_LCL007_84_3" title="Click to highlight in text"><sup class="lineRef">3</sup><span class="italic">add. anon. ap. Victorium</span></a></li><script type="text/javascript">document.getElementById('note_LCL007_84_3').style.display = "none";</script></ul></section></notes></section>