<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
hoc minus quod res nulla est quae scribenda sit, cum praesertim ne spes quidem ulla ostendatur fore melius. ita iam ne tuas quidem litteras exspecto, quamquam semper aliquid adferunt quod velim. qua re tu quidem scribito, cum erit cui des. ego tuis proximis, quas tamen iam pridem accepi, nihil habeo quod rescribam. longo enim intervallo video mutata esse omnia; illa esse firma quae debeant, nos stultitiae nostrae gravissimas poenas pendere.</p>
<p><span class="br"></span><span class="lineNumber">2</span><span class="br"></span>P. Sallustio curanda sunt HS <span class="sc">x͞x͞x͞</span>, quae accepi a Cn. Sallustio. velim videas ut sine mora curentur. de ea re scripsi ad Terentiam. atque hoc ipsum iam prope consumptum est. qua re id quoque velim cum illa videas, ut sit qui utamur. hic fortasse potero sumere si sciam istic paratum fore; sed prius quam id scirem nihil sum ausus sumere. quid sit omnium rerum status noster vides. nihil est mali quod non et sustineam et exspectem. quarum rerum eo gravior est dolor quo culpa maior. ille in Achaia non cessat de nobis detrahere. nihil videlicet tuae litterae profecerunt. vale.</p>
<p><span class="sc">viii</span> Id. Mart.</p>
</section>
<section class="div2">
<h2>223 (XI.12)</h2>
<h2><span class="italic">Scr. Brundisii <span class="sc">viii</span> Id. Mart. an. 47 (§ 4)</span></h2>
<h2><span class="ac">Cicero Attico Sal.</span></h2>
<p><span class="br"></span><span class="lineNumber">1</span><span class="br"></span>Cephalio mihi a te litteras reddidit a. d. <span class="sc">viii</span> Id. Mart. vespere. eo autem die mane tabellarios miseram, quibus ad te dederam litteras. tuis tamen lectis litteris putavi aliquid
<span class="br"></span><span class="lineNumber"></span><span class="br"></span>
</p></section><notes></notes></section>