<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Romam ex Asia de ea causa venerunt, videas et, si tibi videbitur, iis demonstres quid ego de ea re sentiam. si possunt<a class="footnoteLink" href="#note_LCL007_182_2" id="target_note_LCL007_182_2"><sup>2</sup></a> decidere,<a class="footnoteLink" href="#note_LCL007_182_3" id="target_note_LCL007_182_3"><sup>3</sup></a> ne causa optima in senatu pereat, ego satis faciam publicanis; εἰ δὲ μή (vere tecum loquar), in hac re malo universae Asiae et negotiatoribus; nam eorum quoque vehementer interest. hoc ego sentio valde nobis opus esse. sed tu id videbis.</p>
<p>Quaestores, autem, quaeso, num etiam de cistophoro dubitant? nam si aliud nihil erit, cum erimus omnia experti, ego ne illud quidem contemnam quod extremum est.</p>
<p>Te in Arpinati videbimus et hospitio agresti accipiemus, quoniam maritimum hoc contempsisti.</p>
</section>
<section class="div2">
<h2>37 (II.17)</h2>
<h2><span class="italic">Scr. in Formiano paulo post superiorem</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Prorsus ut scribis ita sentio, turbat Sampsiceramus. nihil est quod non timendum sit; ὁμολογουμένως τυραννίδα συσκευάζεται. quid enim ista repentina adfinitatis coniunctio, quid ager Campanus, quid effusio pecuniae significant? quae si essent extrema, tamen esset nimium mali; sed ea natura rei est ut haec extrema esse non possint. quid enim eos haec ipsa per se delectare possunt? numquam huc venissent nisi ad alias res pestiferas aditus sibi compararent. verum, ut scribis, haec in Arpinati a. d. <span class="sc">vi</span> circiter Id. Mai.—non deflebimus, ne et opera et oleum


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL007_182_2"><a class="footnoteCrossrefLink" href="#target_note_LCL007_182_2" title="Click to highlight in text"><sup class="lineRef">2</sup>possum (<span class="italic">SB</span>)</a></li><script type="text/javascript">document.getElementById('note_LCL007_182_2').style.display = "none";</script><li class="note inline" id="note_LCL007_182_3"><a class="footnoteCrossrefLink" href="#target_note_LCL007_182_3" title="Click to highlight in text"><sup class="lineRef">3</sup>discedere (<span class="italic">Madvig</span>)</a></li><script type="text/javascript">document.getElementById('note_LCL007_182_3').style.display = "none";</script></ul></section></notes></section>