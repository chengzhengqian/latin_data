<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
nostro; quo quidem non dubito quin istum offenderim. eo maturius agendum est. amabo te, epistulam, et πολιτικήν valde tuas litteras nunc exspecto.</p>
</section>
<section class="div2">
<h2>188 (VIII.9)</h2>
<h2><span class="italic">Scr. Formiis Arpinum iter faciens <span class="sc">iv</span> aut <span class="sc">iii</span> Kal. Apr. an. 49</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Epistulam meam quod pervulgatam scribis esse non fero moleste, quin etiam ipse multis dedi describendam; ea enim et acciderunt iam et impendent ut testatum esse velim de pace quid senserim. cum autem ad eam hortarer eum praesertim hominem, non videbar ullo modo facilius moturus quam si id quod eum hortarer convenire eius sapientiae dicerem. eam si admirabilem dixi cum eum ad salutem patriae hortabar, non sum veritus ne viderer adsentari, cui tali in re libenter me ad pedes abiecissem. qua autem est ‘aliquid impertias temporis,’ non est de pace sed de me ipso et de meo officio ut aliquid cogitet. nam quod testificor me expertem belli fuisse, etsi id re perspectum est, tamen eo scripsi quo in suadendo plus auctoritatis haberem; eodemque pertinet quod causam eius probo.</p>
<p><span class="br"></span><span class="lineNumber">2</span><span class="br"></span>Sed quid haec nunc? utinam aliquid profectum esset! ne ego istas litteras in contione recitari velim, si quidem ille ipse ad eundem scribens in publico proposuit epistulam
<span class="br"></span><span class="lineNumber"></span><span class="br"></span>
</p></section><notes></notes></section>