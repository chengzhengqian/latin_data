<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Te animo magno et forti istam rem agere existimo, sed diligentius nobis est videndum ne distracti pares esse adversario non possimus, cum ille magnas copias habeat et maiores brevi habiturus sit. non enim pro tua providentia<a class="footnoteLink" href="#note_LCL008_330_1" id="target_note_LCL008_330_1"><sup>1</sup></a> debes illud solum animadvertere, quot in praesentia cohortis contra te habeat Caesar, sed quantas brevi tempore equitum et peditum copias contracturus sit. cui rei testimonio sunt litterae quas Bussenius ad me misit, in quibus scribit, id quod ab aliis quoque mihi scribitur, praesidia Curionem quae in Umbria et Tuscis erant contrahere et ad Caesarem iter facere. quae si copiae in unum locum fuerint coactae, ut pars exercitus ad Albam mittatur, pars ad te accedat, ut non pugnet sed locis suis repugnet, haerebis, neque solus cum ista copia tantam multitudinem sustinere poteris ut frumentatum eas.</p>
<p><span class="br"></span><span class="lineNumber">2</span><span class="br"></span>Quam ob rem te magno opere hortor ut quam primum cum omnibus copiis hoc venias; consules constituerunt idem facere. ego M. Tuscilio ad te mandata dedi providendum esse ne duae legiones sine Picentinis cohortibus in conspectum Caesaris committerentur. quam ob rem nolito commoveri si audieris me regredi, si forte Caesar ad me veniet; cavendum enim puto esse ne implicatus haeream. nam neque castra propter anni tempus et militum animos facere possum neque ex omnibus oppidis contrahere copias expedit, ne receptum amittam; itaque non amplius <span class="sc">xiiii</span> cohortis Luceriam coegi.</p>
<p><span class="br"></span><span class="lineNumber">3</span><span class="br"></span>Consules praesidia omnia deducturi sunt aut in Siciliam ituri; nam aut exercitum firmum habere oportet quo confidamus perrumpere nos posse aut regiones eius modi

</p></section><notes><section class="footnotes"><ul><li class="note" id="note_LCL008_330_1"><a class="footnoteCrossrefLink" href="#target_note_LCL008_330_1" title="Click to highlight in text"><sup class="lineRef">1</sup>prudentia <span class="italic">codd. superstites</span></a></li><script type="text/javascript">document.getElementById('note_LCL008_330_1').style.display = "none";</script></ul></section></notes></section>