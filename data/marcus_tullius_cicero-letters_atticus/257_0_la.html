<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
ista nobis cogitatio de triumpho iniecta non esset, quam tu quoque approbas, ne tu haud multum requireres illum virum qui in sexto libro informatus est. quid enim tibi faciam, qui illos libros devorasti? quin nunc ipsum non dubitabo rem tantam abicere, si id erit rectius. utrumque vero simul agi non potest, et de triumpho ambitiose et de re publica libere. sed ne dubitaris quin, quod honestius, id mihi futurum sit antiquius.</p>
<p><span class="br"></span><span class="lineNumber">3</span><span class="br"></span>Nam quod putas utilius esse, vel mihi quod tutius sit vel etiam ut rei publicae prodesse possim, me esse cum imperio, id coram considerabimus quale sit; habet enim res deliberationem, etsi ex parte magna tibi adsentio&lt;r&gt;. de animo autem meo erga rem publicam bene facis quod non dubitas, et illud probe iudicas, nequaquam satis pro meis officiis, pro ipsius in alios effusione illum in me liberalem fuisse, eiusque rei causam vere explicas; †et eis†<a class="footnoteLink" href="#note_LCL008_192_2" id="target_note_LCL008_192_2"><sup>2</sup></a> quae de Fabio Caninioque acta scribis valde consentiunt. quae si secus essent totumque se ille in me profudisset, tamen illa quam scribis custos urbis me praeclarae inscriptionis memorem esse cogeret nec mihi concederet ut imitarer Volcacium aut Servium, quibus tu es contentus, sed aliquid nos vellet nobis dignum et sentire et defendere; quod quidem agerem, si liceret, alio modo ac nunc agendum est.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL008_192_2"><a class="footnoteCrossrefLink" href="#target_note_LCL008_192_2" title="Click to highlight in text"><sup class="lineRef">2</sup>et ea <span class="italic">coni. SB</span></a></li><script type="text/javascript">document.getElementById('note_LCL008_192_2').style.display = "none";</script></ul></section></notes></section>