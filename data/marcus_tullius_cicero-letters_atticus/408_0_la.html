<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>200 (X.9)</h2>
<h2><span class="italic">Scr. in Cumano <span class="sc">v</span> Non. Mai. an. 49</span></h2>
<h2><span class="ac">&lt;Cicero Attico Sal.&gt;</span></h2>
<p class="noindent"><span class="br"></span><span class="lineNumber">1</span><span class="br"></span>Adventus Philotimi (at cuius hominis, quam insulsi et quam saepe pro Pompeio mentientis!) exanimavit omnis qui mecum erant; nam ipse obdurui. dubitabat nostrum nemo quin Caesar itinera repressisset—volare dicitur; Petreius cum Afranio coniunxisse&lt;t se&gt;—nihil adfert eius modi. quid quaeris? etiam illud erat persuasum, Pompeium cum magnis copiis iter in Germaniam per Illyricum fecisse; id enim αὐϑεντικῶς nuntiabatur. Melitam igitur, opinor, capessamus, dum quid in Hispania. quod quidem prope modum videor ex Caesaris litteris ipsius voluntate facere posse, qui negat neque honestius neque tutius mihi quicquam esse quam ab omni contentione abesse.</p>
<p><span class="br"></span><span class="lineNumber">2</span><span class="br"></span>Dices ‘ubi ergo tuus ille animus quem proximis litteris?’ adest et idem est; sed utinam meo solum capite decernerem! lacrimae meorum me interdum molliunt precantium ut de Hispaniis exspectemus. M. Caeli quidem epistulam scriptam miserabiliter, cum hoc idem obsecraret, ut exspectarem, ne fortunas meas, ne unicum filium,<a class="footnoteLink" href="#note_LCL097_146_1" id="target_note_LCL097_146_1"><sup>1</sup></a> ne meos omnis tam temere proderem, non sine magno fletu legerunt pueri nostri; etsi meus quidem est fortior eoque ipso vehementius commovet, nec quicquam nisi de dignatione laborat.</p>
<p><span class="br"></span><span class="lineNumber">3</span><span class="br"></span>Melitam igitur, deinde quo videbitur. tu tamen etiam nunc mihi aliquid litterarum, et maxime si quid ab Afranio. ego si cum Antonio locutus ero, scribam ad te quid actum

</p></section><notes><section class="footnotes"><ul><li class="note" id="note_LCL097_146_1"><a class="footnoteCrossrefLink" href="#target_note_LCL097_146_1" title="Click to highlight in text"><sup class="lineRef">1</sup>unicam filiam (<span class="italic">Corradus</span>)</a></li><script type="text/javascript">document.getElementById('note_LCL097_146_1').style.display = "none";</script></ul></section></notes></section>