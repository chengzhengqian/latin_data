<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">4</span><span class="br"></span>Tu velim litteras Cephalioni des de omnibus rebus actis, denique etiam de sermonibus hominum, nisi plane obmutuerunt. ego tuis consiliis usus sum maximeque quod et gravitatem in congressu nostro tenui quam debui et ut ad urbem non accederem perseveravi. quod superest, scribe, quaeso, quam accuratissime (iam enim extrema sunt) quid placeat, quid censeas; etsi iam nulla dubitatio est. tamen si quid vel potius quicquid veniet in mentem scribas velim.</p>
</section>
<section class="div2">
<h2>190 (X.1)</h2>
<h2><span class="italic">Scr. in Laterio <span class="sc">iii</span> Non. Apr. an. 49 (§ 1)</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span><span class="sc">iii</span> Non., cum in Laterium fratris venissem, accepi litteras et paulum lectis respiravi, quod post has ruinas mihi non acciderat; per enim magni aestimo tibi firmitudinem animi nostri et factum nostrum probari. Sexto etiam<a class="footnoteLink" href="#note_LCL097_104_1" id="target_note_LCL097_104_1"><sup>1</sup></a> nostro quod scribis probari, ita laetor ut me quasi patris eius, cui semper uni plurimum tribui, iudicio comprobari putem; qui mihi, quod saepe soleo recordari, dixit olim Nonis illis ille Decembribus, cum ego ‘Sexte, quidnam ergo?’,</p>
<blockquote><p><span class="line">μὴ μάν’ &lt;in&gt;quit<a class="footnoteLink" href="#note_LCL097_104_2" id="target_note_LCL097_104_2"><sup>2</sup></a> ille ‘ἀσπουδί γε καὶ ἀκλειῶς,</span><span class="linebreak"></span>
<span class="line">ἀλλὰ μέγα ῥέξας τι καὶ ἐσσομένοισι πυϑέσϑαι.</span><span class="linebreak"></span></p></blockquote>
<p class="noindent">eius igitur mihi vivit auctoritas, et simillimus eius filius eodem est apud me pondere quo fuit ille; quem salvere velim iubeas plurimum.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL097_104_1"><a class="footnoteCrossrefLink" href="#target_note_LCL097_104_1" title="Click to highlight in text"><sup class="lineRef">1</sup>enim (<span class="italic">SB</span>: autem <span class="italic">Watt</span>)</a></li><script type="text/javascript">document.getElementById('note_LCL097_104_1').style.display = "none";</script><li class="note inline" id="note_LCL097_104_2"><a class="footnoteCrossrefLink" href="#target_note_LCL097_104_2" title="Click to highlight in text"><sup class="lineRef">2</sup>quid (<span class="italic">Victorius</span>)</a></li><script type="text/javascript">document.getElementById('note_LCL097_104_2').style.display = "none";</script></ul></section></notes></section>