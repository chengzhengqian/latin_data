<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2>130 (VII.7)</h2>
<h2><span class="italic">Scr. in Formiano <span class="sc">xii</span>, ut vid., Kal. Ian. an. 50</span></h2>
<h2><span class="ac">Cicero Attico Sal.</span></h2>
<p class="noindent"><span class="br"></span><span class="lineNumber">1</span><span class="br"></span>‘Dionysius, vir optimus, ut mihi quoque est perspectus, et doctissimus tuique amantissimus, Romam venit xv Kal. Ian. et litteras a te mihi reddidit.’ tot enim verba sunt de Dionysio in epistula tua; illud, putato, non adscribis, ‘et tibi gratias egit.’ atqui certe ille agere debuit et, si esset factum, quae tua est humanitas, adscripsisses. mihi autem nulla de eo παλινῳδία datur propter superioris epistulae testimonium. sit igitur sane bonus vir; hoc enim ipsum bene fecit, quod mihi sui cognoscendi penitus etiam istam facultatem dedit.</p>
<p><span class="br"></span><span class="lineNumber">2</span><span class="br"></span>Philogenes recte ad te scripsit; curavit enim quod debuit. eum ego uti ea pecunia volui quoad liceret; itaque usus est menses <span class="sc">xiiii</span>.</p>
<p><span class="br"></span><span class="lineNumber">3</span><span class="br"></span>Pomptinum cupio valere et, quod scribis in urbem introisse, vereor quid sit; nam id nisi gravi de causa non fecisset. ego, quoniam <span class="sc">iiii</span> Non. Ian. Compitalicius dies est, nolo eo die in Albanum venire, ne molestus sim familiae; veniam <span class="sc">iii</span> Non. Ian. igitur, inde ad urbem prid. Non. tua λῆψις quem in diem incurrat nescio, sed prorsus te commoveri incommodo valetudinis tuae nolo.</p>
<p><span class="br"></span><span class="lineNumber">4</span><span class="br"></span>De honore nostro, nisi quid occulte Caesar per suos tribunos molitus erit, cetera videntur esse tranquilla; tranquillissimus autem animus meus, qui totum istuc aequi boni facit, et eo magis quod iam a multis audio constitutum
<span class="br"></span><span class="lineNumber"></span><span class="br"></span>
</p></section><notes></notes></section>