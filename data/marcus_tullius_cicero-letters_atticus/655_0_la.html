<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"><span class="br"></span><span class="lineNumber">(7)</span><span class="br"></span> cuius antea res solum familiaris agebatur eaque magna, nunc accessit etiam existimatio, ut quod consecutus est magna et industria et gratia et vivo Caesare et mortuo id te adiuvante obtineat. quod si a te erit impetratum, sic velim existimes, me de tua liberalitate ita interpretaturum ut tuo summo beneficio me adfectum iudicem. ego quae te velle quaeque ad te pertinere arbitrabor studiose diligenterque curabo. da operam ut valeas.</p>
</section>
<section class="div2">
<h2>407B (XVI.16B)</h2>
<h2><span class="italic">Scr. Puteolis <span class="sc">vi</span> vel <span class="sc">v</span> Id. Quint. an. 44</span></h2>
<h2><span class="ac">Cicero Planco Pr. Desig. Sal.</span></h2>
<p class="noindent"><span class="br"></span><span class="lineNumber">1</span><span class="br"></span>Iam antea petivi abs te per litteras ut, cum causa <span class="br"></span><span class="lineNumber">(8)</span><span class="br"></span> Buthrotiorum probata a consulibus esset, quibus et lege et senatus consulto permissum erat ut de Caesaris actis ‘cognoscerent, statuerent, iudicarent,’ eam rem tu adiuvares Atticumque nostrum, cuius te studiosum cognovi, et me, qui non minus laboro, molestia liberares. omnibus enim rebus magna cura, multa opera et labore confectis in te positum est ut nostrae sollicitudinis finem quam primum facere possimus; quamquam intellegimus ea te esse prudentia ut videas, si ea decreta consulum quae de Caesaris actis interposita sunt non serventur, magnam perturbationem <span class="br"></span><span class="lineNumber">2</span><span class="br"></span> rerum fore. equidem cum multa (quod necesse </p></section><notes></notes></section>