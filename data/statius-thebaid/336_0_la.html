<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">‘duc,’ ait, ‘ad natos patremque recentibus, oro,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>inice funeribus!’ cunctatur nescia virgo</span><span class="linebreak"></span>
<span class="line">quid paret; impediunt iter implicitosque morantur</span><span class="linebreak"></span>
<span class="line">arma, viri, currus, altaque in strage seniles</span><span class="linebreak"></span>
<span class="line">deficiunt gressus et dux miseranda laborat.</span><span class="linebreak"></span>
<span class="line">ut quaesita diu monstravit corpora clamor</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>virginis, insternit totos frigentibus artus.</span><span class="linebreak"></span>
<span class="line">nec vox ulla seni: iacet immugitque cruentis</span><span class="linebreak"></span>
<span class="line">vulneribus, nec verba diu temptata sequuntur.</span><span class="linebreak"></span>
<span class="line">dum tractat galeas atque ora latentia quaerit,</span><span class="linebreak"></span>
<span class="line">tandem muta diu genitor suspiria solvit:</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>‘tarda, meam, Pietas, longo post tempore mentem</span><span class="linebreak"></span>
<span class="line">percutis? estne sub hoc hominis clementia corde?</span><span class="linebreak"></span>
<span class="line">vincis io miserum, vincis, Natura, parentem!</span><span class="linebreak"></span>
<span class="line">en habeo gemitus lacrimaeque per arida serpunt</span><span class="linebreak"></span>
<span class="line">vulnera et in molles sequitur manus impia planctus.</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>accipite infandae iusta exsequialia mortis,</span><span class="linebreak"></span>
<span class="line">crudeles nimiumque mei. nec noscere natos</span><span class="linebreak"></span>
<span class="line">alloquiumque aptare licet; dic, virgo, precanti,</span><span class="linebreak"></span>
<span class="line">quem teneo? quo nunc vestras ego saevus honore</span><span class="linebreak"></span>
<span class="line">prosequar inferias? o si fodienda redirent</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>lumina et in vultus saevire ex more potestas!</span><span class="linebreak"></span>
<span class="line">heu dolor, heu iusto magis exaudita parentis</span><span class="linebreak"></span>
<span class="line">vota malaeque preces! quisnam fuit ille deorum</span><span class="linebreak"></span>
<span class="line">qui stetit orantem iuxta praereptaque verba</span><span class="linebreak"></span>
<span class="line">dictavit Fatis? furor illa et movit Erinys</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>et pater et genetrix et regna oculique cadentes;</span><span class="linebreak"></span>
<span class="line">nil ego: per Ditem iuro dulcesque tenebras</span><span class="linebreak"></span>
<span class="line">immeritamque ducem, subeam sic Tartara digna</span><span class="linebreak"></span>
<span class="line">morte, nec irata fugiat me Laius umbra.</span><span class="linebreak"></span>
<span class="line">ei mihi, quos nexus fratrum, quae vulnera tracto!</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>solvite, quaeso, manus infestaque vincula tandem</span><span class="linebreak"></span>
</p></section><notes></notes></section>