<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">‘audiris, genitor, vulgusque exsangue propinquat.</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>panditur Elysium chaos, et telluris opertae</span><span class="linebreak"></span>
<span class="line">dissilit umbra capax, silvaeque et nigra patescunt</span><span class="linebreak"></span>
<span class="line">flumina: liventes Acheron eiectat harenas,</span><span class="linebreak"></span>
<span class="line">fumidus atra vadis Phlegethon incendia volvit,</span><span class="linebreak"></span>
<span class="line">et Styx discretis interflua manibus obstat.</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>ipsum pallentem solio circumque ministras</span><span class="linebreak"></span>
<span class="line">funestorum operum Eumenidas Stygiaeque severos</span><span class="linebreak"></span>
<span class="line">Iunonis thalamos et torva cubilia cerno.</span><span class="linebreak"></span>
<span class="line">in speculis Mors atra sedet dominoque silentes</span><span class="linebreak"></span>
<span class="line">annumerat populos; maior superimminet ordo.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>arbiter hos dura versat Gortynius urna</span><span class="linebreak"></span>
<span class="line">vera minis poscens adigitque expromere vitas</span><span class="linebreak"></span>
<span class="line">usque retro et tandem poenarum lucra fateri.</span><span class="linebreak"></span>
<span class="line">quid tibi monstra Erebi, Scyllas et inane furentes</span><span class="linebreak"></span>
<span class="line">Centauros solidoque intorta adamante Gigantum</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>vincula et angustam centeni Aegaeonis umbram?’</span><span class="linebreak"></span>
<span class="line indent2">‘Immo,’ ait, ‘o nostrae regimen viresque senectae,</span><span class="linebreak"></span>
<span class="line">ne vulgata mihi. quis enim remeabile saxum</span><span class="linebreak"></span>
<span class="line">fallentesque lacus Tityonque alimenta volucrum</span><span class="linebreak"></span>
<span class="line">et caligantem longis Ixiona gyris</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>nesciat? ipse etiam, melior cum sanguis, opertas</span><span class="linebreak"></span>
<span class="line">inspexi sedes, Hecate ducente, priusquam</span><span class="linebreak"></span>
<span class="line">obruit ora deus totamque in pectora lucem</span><span class="linebreak"></span>
<span class="line">detulit. Argolicas magis huc appelle precando</span><span class="linebreak"></span>
<span class="line">Thebanasque animas; alias avertere gressus</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>lacte quater sparsas maestoque excedere luco,</span><span class="linebreak"></span>
<span class="line">nata, iube; tum qui vultus habitusque, quis ardor</span><span class="linebreak"></span>
<span class="line">sanguinis affusi, gens utra superbior adsit,</span><span class="linebreak"></span>
<span class="line">dic agedum nostramque mone per singula noctem.’</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_244_527"><sup class="lineRef">527</sup>torva P: maesta ω</li><li class="note text" id="note_LCL207_244_531"><sup class="lineRef">531</sup>nimis Pω (<span class="italic">Heinsius</span>)</li></ul></section></notes></section>