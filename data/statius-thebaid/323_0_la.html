<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">fulmen et auditos proavis agnovimus ignes.</span><span class="linebreak"></span>
<span class="line">accipe nunc pecudes et magni turis acervos</span><span class="linebreak"></span>
<span class="line">votivumque marem; dignas sed pendere grates</span><span class="linebreak"></span>
<span class="line">haud mortale opus est. certent tibi reddere Bacchus</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>noster et Alcides, illis haec moenia servas.’</span><span class="linebreak"></span>
<span class="line">dixerat: ast illi niger ignis in ora genasque</span><span class="linebreak"></span>
<span class="line">prosiluit raptumque comis diadema cremavit.</span><span class="linebreak"></span>
<span class="line">tunc ferus ante ictum spumis delubra cruentat</span><span class="linebreak"></span>
<span class="line">taurus et obstantum mediis e coetibus exit</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>turbidus insanoque ferens altaria cornu.</span><span class="linebreak"></span>
<span class="line">diffugiunt famuli, et regem solatur haruspex.</span><span class="linebreak"></span>
<span class="line">ipse instaurari sacrum male fortis agique</span><span class="linebreak"></span>
<span class="line">imperat, et magnos ficto premit ore timores.</span><span class="linebreak"></span>
<span class="line">qualis ubi implicitum Tirynthius ossibus ignem</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>sensit et Oetaeas membris accedere vestes,</span><span class="linebreak"></span>
<span class="line">vota incepta tamen libataque tura ferebat</span><span class="linebreak"></span>
<span class="line">durus adhuc patiensque mali; mox grande coactus</span><span class="linebreak"></span>
<span class="line">ingemuit, victorque furit per viscera Nessus.</span><span class="linebreak"></span>
<span class="line indent2">Nuntius exanimi suspensus pectora cursu</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Aepytus ad regem portae statione relicta</span><span class="linebreak"></span>
<span class="line">tendit et haec trepido vix intellectus anhelat:</span><span class="linebreak"></span>
<span class="line">‘rumpe pios cultus intempestivaque, rector,</span><span class="linebreak"></span>
<span class="line">sacra deum: frater muris circum omnibus instat</span><span class="linebreak"></span>
<span class="line">portarumque moras frenis assultat et hastis,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>nomine te crebro, te solum in proelia poscens.</span><span class="linebreak"></span>
<span class="line">flent maesti retro comites, et uterque loquenti</span><span class="linebreak"></span>
<span class="line">aggemit et pulsis exercitus obstrepit armis.</span><span class="linebreak"></span>
<span class="line">ille vocat. nunc tempus erat, sator optime divum.</span><span class="linebreak"></span>
<span class="line">quid meruit Capaneus?’ turbatus inhorruit altis</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>rex odiis, mediaque tamen gavisus in ira est.</span><span class="linebreak"></span>
</p>
</section><notes></notes></section>