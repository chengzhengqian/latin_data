<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">obvius adversum Boreae Notus abstulit aequor.</span><span class="linebreak"></span>
<span class="line">arma iterum furiaeque placent; fera tempus Erinys</span><span class="linebreak"></span>
<span class="line">arripit et primae molitur semina pugnae.</span><span class="linebreak"></span>
<span class="line indent2">Errabant geminae Dircaea ad flumina tigres,</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>mite iugum, belli quondam vastator Eoi</span><span class="linebreak"></span>
<span class="line">currus, Erythraeis sed nuper victor ab oris</span><span class="linebreak"></span>
<span class="line">Liber in Aonios meritas dimiserat agros.</span><span class="linebreak"></span>
<span class="line">illas turba dei seniorque ex more sacerdos</span><span class="linebreak"></span>
<span class="line">sanguinis oblitas atque Indum gramen olentes</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>palmite maturo variisque ornare corymbis</span><span class="linebreak"></span>
<span class="line">curat et alterno maculas interligat ostro.</span><span class="linebreak"></span>
<span class="line">iamque ipsi colles, ipsa has (quis credat?) amabant</span><span class="linebreak"></span>
<span class="line">armenta, atque ausae circum mugire iuvencae;</span><span class="linebreak"></span>
<span class="line">quippe nihil grassata fames: manus obvia pascit,</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>exceptantque cibos fusoque horrenda supinant</span><span class="linebreak"></span>
<span class="line">ora mero, vaga rure quies; si quando benigno</span><span class="linebreak"></span>
<span class="line">urbem iniere gradu, domus omnis et omnia sacris</span><span class="linebreak"></span>
<span class="line">templa calent, ipsumque fides intrasse Lyaeum.</span><span class="linebreak"></span>
<span class="line">has ubi vipereo tactas ter utramque flagello</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Eumenis in furias animumque redire priorem</span><span class="linebreak"></span>
<span class="line">impulit, erumpunt non agnoscentibus agris.</span><span class="linebreak"></span>
<span class="line">ceu duo diverso pariter si fulmina caelo</span><span class="linebreak"></span>
<span class="line">rupta cadant longumque trahant per nubila crinem:</span><span class="linebreak"></span>
<span class="line">non aliter cursu rapidae atque immane frementes</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>transiliunt campos aurigamque impete vasto,</span><span class="linebreak"></span>
<span class="line">Amphiaraë, tuum (nec defuit omen, eriles</span><span class="linebreak"></span>
<span class="line">forte is primus equos stagna ad vicina trahebat)</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_440_581"><sup class="lineRef">581</sup>argis P <span class="italic">ex</span> antris, ω (Ϛ, <span class="italic">Bentley</span>)</li></ul></section></notes></section>