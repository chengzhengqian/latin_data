<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">crimina? vix lucis spatio, vix noctis abactae</span><span class="linebreak"></span>
<span class="line">enumerare queam mores gentemque profanam.</span><span class="linebreak"></span>
<span class="line">scandere quin etiam thalamos hic impius heres</span><span class="linebreak"></span>
<span class="line">patris et immeritae gremium incestare parentis</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>appetiit, proprios (monstrum!) revolutus in ortus.</span><span class="linebreak"></span>
<span class="line">ille tamen superis aeterna piacula solvit</span><span class="linebreak"></span>
<span class="line">proiecitque diem, nec iam amplius aethere nostro</span><span class="linebreak"></span>
<span class="line">vescitur; at nati (facinus sine more!) cadentes</span><span class="linebreak"></span>
<span class="line">calcavere oculos. iam iam rata vota tulisti,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>dire senex. meruere tuae, meruere tenebrae</span><span class="linebreak"></span>
<span class="line">ultorem sperare Iovem. nova sontibus arma</span><span class="linebreak"></span>
<span class="line">iniciam regnis, totumque a stirpe revellam</span><span class="linebreak"></span>
<span class="line">exitiale genus. belli mihi semina sunto</span><span class="linebreak"></span>
<span class="line">Adrastus socer et superis adiuncta sinistris</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>conubia. hanc etiam poenis incessere gentem</span><span class="linebreak"></span>
<span class="line">decretum; neque enim arcano de pectore fallax</span><span class="linebreak"></span>
<span class="line">Tantalus et saevae periit iniuria mensae.’</span><span class="linebreak"></span>
<span class="line indent2">Sic pater omnipotens. ast illi saucia dictis</span><span class="linebreak"></span>
<span class="line">flammato versans inopinum corde dolorem</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>talia Iuno refert: ‘mene, o iustissime divum,</span><span class="linebreak"></span>
<span class="line">me bello certare iubes? scis, semper ut arces</span><span class="linebreak"></span>
<span class="line">Cyclopum magnique Phoroneos incluta fama</span><span class="linebreak"></span>
<span class="line">sceptra viris opibusque iuvem, licet improbus illic</span><span class="linebreak"></span>
<span class="line">custodem Phariae somno letoque iuvencae</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>exstinguas, saeptis et turribus aureus intres.</span><span class="linebreak"></span>
<span class="line">mentitis ignosco toris: illam odimus urbem</span><span class="linebreak"></span>
<span class="line">quam vultu confessus adis, ubi conscia magni</span><span class="linebreak"></span>
<span class="line">signa tori tonitrus agis et mea fulmina torques.</span><span class="linebreak"></span>
</p>
</section><notes></notes></section>