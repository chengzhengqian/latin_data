<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">vos etiam nostris, Heliconia turba, venitis</span><span class="linebreak"></span>
<span class="line">addere rebus opem; tuque, o Permesse, canoris</span><span class="linebreak"></span>
<span class="line">et felix Olmie vadis, armastis alumnos</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>bellorum resides. patriis concentibus audis</span><span class="linebreak"></span>
<span class="line">exsultare gregem, quales, cum pallida cedit</span><span class="linebreak"></span>
<span class="line">bruma, renidentem deducunt Strymona cycni.</span><span class="linebreak"></span>
<span class="line">ite alacres, numquam vestri morientur honores,</span><span class="linebreak"></span>
<span class="line">bellaque perpetuo memorabunt carmine Musae.’</span><span class="linebreak"></span>
<span class="line indent2"><span class="br"></span><span class="lineNumber">290</span><span class="br"></span>Dixerat, et paulum virgo interfata loquenti:</span><span class="linebreak"></span>
<span class="line">‘illi autem, quanam iunguntur origine fratres?</span><span class="linebreak"></span>
<span class="line">sic certe paria arma viris, sic exit in auras</span><span class="linebreak"></span>
<span class="line">cassidis aequus apex; utinam haec concordia nostris!’</span><span class="linebreak"></span>
<span class="line">cui senior ridens: ‘non prima errore videndi</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>falleris, Antigone: multi hos (nam decipit aetas)</span><span class="linebreak"></span>
<span class="line">dixerunt fratres. pater est natusque, sed aevi</span><span class="linebreak"></span>
<span class="line">confudere modos: puerum Lapithaona Nymphe</span><span class="linebreak"></span>
<span class="line">Dercetis expertem thalami crudumque maritis</span><span class="linebreak"></span>
<span class="line">ignibus ante diem cupido violavit amore</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>improba conubii; nec longum, et pulcher Alatreus</span><span class="linebreak"></span>
<span class="line">editus, ac primae genitorem in flore iuventae</span><span class="linebreak"></span>
<span class="line">consequitur traxitque notas et miscuit annos.</span><span class="linebreak"></span>
<span class="line">et nunc sic fratres mentito nomine gaudent,</span><span class="linebreak"></span>
<span class="line">plus pater: hunc olim iuvat et ventura senectus.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>tercentum genitor totidemque in proelia natus</span><span class="linebreak"></span>
<span class="line">exercent equites: hi deseruisse feruntur</span><span class="linebreak"></span>
<span class="line">exilem Glisanta Coroniamque feracem,</span><span class="linebreak"></span>
<span class="line">messe Coroniam, Baccho Glisanta colentes.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_420_284"><sup class="lineRef">284</sup>Olmie Σ <span class="italic">ad 282 et 287</span>: hormie Pω</li><li class="note text" id="note_LCL207_420_290"><sup class="lineRef">290</sup>loquenti P: doce -ω</li><li class="note text" id="note_LCL207_420_298"><sup class="lineRef">298</sup>maritis ΨΣ: -ti Pω</li></ul></section></notes></section>