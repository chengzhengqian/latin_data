<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">785</span><span class="br"></span>dignarique domos. nec tecta hostilia victor</span><span class="linebreak"></span>
<span class="line">aspernatus init; gaudent matresque nurusque</span><span class="linebreak"></span>
<span class="line">Ogygiae, qualis thyrso bellante subactus</span><span class="linebreak"></span>
<span class="line">mollia laudabat iam marcidus orgia Ganges.</span><span class="linebreak"></span>
<span class="line">ecce per adversas Dircaei verticis umbras</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>femineus quatit astra fragor, matresque Pelasgae</span><span class="linebreak"></span>
<span class="line">decurrunt, quales Bacchea ad bella vocatae</span><span class="linebreak"></span>
<span class="line">Thyiades amentes, magnum quas poscere credas</span><span class="linebreak"></span>
<span class="line">aut fecisse nefas; gaudent lamenta novaeque</span><span class="linebreak"></span>
<span class="line">exsultant lacrimae; rapit huc, rapit impetus illuc,</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>Thesea magnanimum quaerant prius, anne Creonta,</span><span class="linebreak"></span>
<span class="line">anne suos: vidui ducunt ad corpora luctus.</span><span class="linebreak"></span>
<span class="line indent2">Non ego, centena si quis mea pectora laxet</span><span class="linebreak"></span>
<span class="line">voce deus, tot busta simul vulgique ducumque,</span><span class="linebreak"></span>
<span class="line">tot pariter gemitus dignis conatibus aequem:</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>turbine quo sese caris instraverit audax</span><span class="linebreak"></span>
<span class="line">ignibus Evadne fulmenque in pectore magno</span><span class="linebreak"></span>
<span class="line">quaesierit; quo more iacens super oscula saevi</span><span class="linebreak"></span>
<span class="line">corporis infelix excuset Tydea coniunx;</span><span class="linebreak"></span>
<span class="line">ut saevos narret vigiles Argia sorori;</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>Arcada quo planctu genetrix Erymanthia clamet,</span><span class="linebreak"></span>
<span class="line">Arcada, consumpto servantem sanguine vultus,</span><span class="linebreak"></span>
<span class="line">Arcada, quem geminae pariter flevere cohortes.</span><span class="linebreak"></span>
<span class="line">vix novus ista furor veniensque implesset Apollo,</span><span class="linebreak"></span>
<span class="line">et mea iam longo meruit ratis aequore portum.</span><span class="linebreak"></span>
<span class="line indent2"><span class="br"></span><span class="lineNumber">810</span><span class="br"></span>Durabisne procul dominoque legere superstes,</span><span class="linebreak"></span>
<span class="line">o mihi bissenos multum vigilata per annos</span><span class="linebreak"></span>
<span class="line">Thebai? iam certe praesens tibi Fama benignum</span><span class="linebreak"></span>
<span class="line">stravit iter coepitque novam monstrare futuris.</span><span class="linebreak"></span>
<span class="line">iam te magnanimus dignatur noscere Caesar,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_306_800"><sup class="lineRef">800–01</sup>instraverit … ignibus ω: impleverit… ictibus P</li></ul></section></notes></section>