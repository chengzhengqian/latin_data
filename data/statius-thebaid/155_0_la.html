<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">tristis Amymone, parvoque Alcmena superbit</span><span class="linebreak"></span>
<span class="line">Hercule tergemina crinem circumdata luna.</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>iungunt discordes inimica in foedera dextras</span><span class="linebreak"></span>
<span class="line">Belidae fratres, sed vultu mitior astat</span><span class="linebreak"></span>
<span class="line">Aegyptus; Danai manifestum agnoscere ficto</span><span class="linebreak"></span>
<span class="line">ore notas pacisque malae noctisque futurae.</span><span class="linebreak"></span>
<span class="line">mille dehinc species. tandem satiata Voluptas</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>praestantesque viros vocat ad sua praemia Virtus.</span><span class="linebreak"></span>
<span class="line indent2">Primus sudor equis. dic incluta, Phoebe, regentum</span><span class="linebreak"></span>
<span class="line">nomina, dic ipsos; neque enim generosior umquam</span><span class="linebreak"></span>
<span class="line">alipedum collata acies, ceu praepete cursu</span><span class="linebreak"></span>
<span class="line">confligant densae volucres aut litore in uno</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>Aeolus insanis statuat certamina ventis.</span><span class="linebreak"></span>
<span class="line indent2">Ducitur ante omnes rutilae manifestus Arion</span><span class="linebreak"></span>
<span class="line">igne iubae. Neptunus equo, si certa priorum</span><span class="linebreak"></span>
<span class="line">fama, pater; primus teneri laesisse lupatis</span><span class="linebreak"></span>
<span class="line">ora et litoreo domitasse in pulvere fertur,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>verberibus parcens; etenim insatiatus eundi</span><span class="linebreak"></span>
<span class="line">ardor et hiberno par inconstantia ponto.</span><span class="linebreak"></span>
<span class="line">saepe per Ionium Libycumque natantibus ire</span><span class="linebreak"></span>
<span class="line">interiunctus equis omnesque assuerat in oras</span><span class="linebreak"></span>
<span class="line">caeruleum deferre patrem; stupuere relicta</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>Nubila, certantesque Eurique Notique sequuntur.</span><span class="linebreak"></span>
<span class="line">nec minor in terris bella Eurysthea gerentem</span><span class="linebreak"></span>
<span class="line">Amphitryoniaden alto per gramina sulco</span><span class="linebreak"></span>
<span class="line">duxerat, illi etiam ferus indocilisque teneri.</span><span class="linebreak"></span>
<span class="line">mox divum dono regis dignatus Adrasti</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_348_293"><sup class="lineRef">293</sup>notas P: nefas ω</li><li class="note text" id="note_LCL207_348_303"><sup class="lineRef">303</sup>teneris Pω (<span class="italic">Garrod</span>)</li></ul></section></notes></section>