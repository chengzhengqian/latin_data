<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">conquesti terraeque fugam mirantur; an istos</span><span class="linebreak"></span>
<span class="line">vel sua portet humus?’ magno sic fatus agebat</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>procursu fremituque viros, furor omnibus idem</span><span class="linebreak"></span>
<span class="line">Tydeos invisi spoliis raptoque potiri</span><span class="linebreak"></span>
<span class="line">corpore. non aliter subtexunt astra catervae</span><span class="linebreak"></span>
<span class="line">incestarum avium, longe quibus aura nocentem</span><span class="linebreak"></span>
<span class="line">aëra desertasque tulit sine funere mortes;</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>illo avidae cum voce ruunt, sonat arduus aether</span><span class="linebreak"></span>
<span class="line">plausibus, et caelo volucres cessere minores.</span><span class="linebreak"></span>
<span class="line indent2">Fama per Aonium rapido vaga murmure campum</span><span class="linebreak"></span>
<span class="line">spargitur in turmas (solito pernicior index</span><span class="linebreak"></span>
<span class="line">cum lugenda refert), donec, cui maxima fando</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>damna vehit, trepidas lapsa est Polynicis ad aures.</span><span class="linebreak"></span>
<span class="line">deriguit iuvenis lacrimaeque haesere paratae</span><span class="linebreak"></span>
<span class="line">et cunctata fides: nimium nam cognita virtus</span><span class="linebreak"></span>
<span class="line">Oenidae credi letum suadetque vetatque.</span><span class="linebreak"></span>
<span class="line">sed postquam haud dubio clades auctore reperta est,</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>nox oculos mentemque rapit; tum sanguine fixo</span><span class="linebreak"></span>
<span class="line">membra simul, simul arma ruunt: madet ardua fletu</span><span class="linebreak"></span>
<span class="line">iam galea atque ocreae clipeum excepere cadentem.</span><span class="linebreak"></span>
<span class="line">it maestus genua aegra trahens hastamque sequentem,</span><span class="linebreak"></span>
<span class="line">vulneribus ceu mille gravis totosque per artus</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>saucius: absistunt socii monstrantque gementes.</span><span class="linebreak"></span>
<span class="line">tandem ille abiectis, vix quae portaverat, armis</span><span class="linebreak"></span>
<span class="line">nudus in egregii vacuum iam corpus amici</span><span class="linebreak"></span>
<span class="line">procidit et tali lacrimas cum voce profudit:</span><span class="linebreak"></span>
<span class="line">‘hasne tibi, armorum spes o suprema meorum,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Oenide, grates, haec praemia digna rependi,</span><span class="linebreak"></span>
<span class="line">funus ut invisa Cadmi tellure iaceres</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_62_51"><sup class="lineRef">51</sup>nudus ut Pω (<span class="italic">Håkanson</span>)</li></ul></section></notes></section>