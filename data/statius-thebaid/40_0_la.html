<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">quippe animum subit illa dies qua, sorte benigna</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>fratris, Echionia steterat privatus in aula,</span><span class="linebreak"></span>
<span class="line">respiciens descisse deos trepidoque tumultu</span><span class="linebreak"></span>
<span class="line">dilapsos comites, nudum latus omne fugamque</span><span class="linebreak"></span>
<span class="line">Fortunae. namque una soror producere tristes</span><span class="linebreak"></span>
<span class="line">exsulis ausa vias; etiam hanc in limine primo</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>liquerat et magna lacrimas incluserat ira.</span><span class="linebreak"></span>
<span class="line">tunc quos excedens hilares, quis cultus iniqui</span><span class="linebreak"></span>
<span class="line">praecipuus ducis, et profugo quos ipse notarat</span><span class="linebreak"></span>
<span class="line">ingemuisse sibi per noctem ac luce sub omni</span><span class="linebreak"></span>
<span class="line">digerit; exedere animum dolor iraque demens</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>et, qua non gravior mortalibus addita curis,</span><span class="linebreak"></span>
<span class="line">spes, ubi longa venit. talem sub pectore nubem</span><span class="linebreak"></span>
<span class="line">consilii volvens Dircen Cadmique negatas</span><span class="linebreak"></span>
<span class="line">apparat ire domos. veluti dux taurus amata</span><span class="linebreak"></span>
<span class="line">valle carens, pulsum solito quem gramine victor</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>iussit ab erepta longe mugire iuvenca,</span><span class="linebreak"></span>
<span class="line">cum profugo placuere tori cervixque recepto</span><span class="linebreak"></span>
<span class="line">sanguine magna redit fractaeque in pectora quercus,</span><span class="linebreak"></span>
<span class="line">bella cupit pastusque et capta armenta reposcit</span><span class="linebreak"></span>
<span class="line">iam pede, iam cornu melior; pavet ipse reversum</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>victor, et attoniti vix agnovere magistri:</span><span class="linebreak"></span>
<span class="line">non alias tacita iuvenis Teumesius iras</span><span class="linebreak"></span>
<span class="line">mente acuit. sed fida vias arcanaque coniunx</span><span class="linebreak"></span>
<span class="line">senserat; utque toris primo complexa iacebat</span><span class="linebreak"></span>
<span class="line">aurorae pallore virum, ‘quos, callide, motus</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>quamve fugam moliris?’ ait. ‘nil transit amantes.</span><span class="linebreak"></span>
<span class="line">sentio, pervigiles acuunt suspiria questus,</span><span class="linebreak"></span>
<span class="line">numquam in pace sopor. quotiens haec ora natare</span><span class="linebreak"></span>
<span class="line">fletibus et magnas latrantia pectora curas</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_118_338"><sup class="lineRef">338</sup>latrantia PΣ: iacta- ω</li></ul></section></notes></section>