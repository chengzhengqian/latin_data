<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">nec iam opus est Furiis; tantum mirantur et astant</span><span class="linebreak"></span>
<span class="line">laudantes, hominumque dolent plus posse furores.</span><span class="linebreak"></span>
<span class="line">fratris uterque furens cupit affectatque cruorem</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>et nescit manare suum; tandem irruit exsul,</span><span class="linebreak"></span>
<span class="line">hortatusque manum, cui fortior ira nefasque</span><span class="linebreak"></span>
<span class="line">iustius, alte ensem germani in corpore pressit,</span><span class="linebreak"></span>
<span class="line">qua male iam plumis imus tegit inguina thorax.</span><span class="linebreak"></span>
<span class="line">ille dolens nondum, sed ferri frigore primo</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>territus, in clipeum turbatos colligit artus;</span><span class="linebreak"></span>
<span class="line">mox intellecto magis ac magis aeger anhelat</span><span class="linebreak"></span>
<span class="line">vulnere. nec parcit cedenti atque increpat hostis:</span><span class="linebreak"></span>
<span class="line">‘quo retrahis, germane, gradus? hoc languida somno,</span><span class="linebreak"></span>
<span class="line">hoc regnis effeta quies, hoc longa sub umbra</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>imperia! exsilio rebusque exercita egenis</span><span class="linebreak"></span>
<span class="line">membra vides; disce arta pati nec fidere laetis.’</span><span class="linebreak"></span>
<span class="line indent2">Sic pugnant miseri; restabat lassa nefando</span><span class="linebreak"></span>
<span class="line">vita duci summusque cruor, poterantque parumper</span><span class="linebreak"></span>
<span class="line">stare gradus; sed sponte ruit fraudemque supremam</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>in media iam morte parat. clamore Cithaeron</span><span class="linebreak"></span>
<span class="line">erigitur, fraterque ratus vicisse levavit</span><span class="linebreak"></span>
<span class="line">ad caelum palmas: ‘bene habet. non irrita vovi,</span><span class="linebreak"></span>
<span class="line">cerno graves oculos atque ora natantia leto.</span><span class="linebreak"></span>
<span class="line">huc aliquis propere sceptrum atque insigne comarum,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>dum videt.’ haec dicens gressus admovit et arma,</span><span class="linebreak"></span>
<span class="line">ceu templis decus et patriae laturus ovanti,</span><span class="linebreak"></span>
<span class="line">arma etiam spoliare cupit; nondum ille peractis</span><span class="linebreak"></span>
<span class="line">manibus ultrices animam servabat in iras.</span><span class="linebreak"></span>
<span class="line">utque superstantem pronumque in pectora sensit,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_234_551"><sup class="lineRef">551</sup>arma Pω (<span class="italic">SB</span>
<sup>2</sup>)</li></ul></section></notes></section>