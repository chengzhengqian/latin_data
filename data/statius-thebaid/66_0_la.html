<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">criminis haec merces? hoc fama pudorque relictus,</span><span class="linebreak"></span>
<span class="line">hoc mihi Lemniacae de te meruere catenae?</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>perge libens; at non eadem Vulcania nobis</span><span class="linebreak"></span>
<span class="line">obsequia, et laesi servit tamen ira mariti.</span><span class="linebreak"></span>
<span class="line">illum ego perpetuis mihi desudare caminis</span><span class="linebreak"></span>
<span class="line">si iubeam vigilesque operi transmittere noctes,</span><span class="linebreak"></span>
<span class="line">gaudeat ornatusque novos ipsique laboret</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>arma tibi; tu—sed scopulos et aëna precando</span><span class="linebreak"></span>
<span class="line">flectere corda paro; solum hoc tamen anxia, solum</span><span class="linebreak"></span>
<span class="line">obtestor, quid me Tyrio sociare marito</span><span class="linebreak"></span>
<span class="line">progeniem caram infaustisque dabas hymenaeis,</span><span class="linebreak"></span>
<span class="line">dum fore praeclaros armis et vivida rebus</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>pectora vipereo Tyrios de sanguine iactas</span><span class="linebreak"></span>
<span class="line">demissumque Iovis serie genus? a! mea quanto</span><span class="linebreak"></span>
<span class="line">Sithonia mallem nupsisset virgo sub Arcto</span><span class="linebreak"></span>
<span class="line">trans Borean Thracasque tuos! indigna parumne</span><span class="linebreak"></span>
<span class="line">pertulimus, divae Veneris quod filia longum</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>reptat et Illyricas deiectat virus in herbas?</span><span class="linebreak"></span>
<span class="line">nunc gentem immeritam—’ lacrimas non pertulit ultra</span><span class="linebreak"></span>
<span class="line">Bellipotens; hastam laeva transumit et alto</span><span class="linebreak"></span>
<span class="line">(haud mora) desiluit curru clipeoque receptam</span><span class="linebreak"></span>
<span class="line">laedit in amplexu dictisque ita mulcet amicis:</span><span class="linebreak"></span>
<span class="line indent2"><span class="br"></span><span class="lineNumber">295</span><span class="br"></span>‘O mihi bellorum requies et sacra voluptas</span><span class="linebreak"></span>
<span class="line">unaque pax animo; soli cui tanta potestas</span><span class="linebreak"></span>
<span class="line">divorumque hominumque, meis occurrere telis</span><span class="linebreak"></span>
<span class="line">impune et media quamvis in caede frementes</span><span class="linebreak"></span>
<span class="line">hos assistere equos, hunc ensem avellere dextrae:</span><span class="linebreak"></span>
<span class="line">nec mihi Sidonii genialia foedera Cadmi</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>nec tua cara fides (ne falsa incessere gaude!)</span><span class="linebreak"></span>
<span class="line">exciderunt: prius in patrui deus infera mergar</span><span class="linebreak"></span>
</p>
</section><notes></notes></section>