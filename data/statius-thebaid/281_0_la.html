<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">20</span><span class="br"></span>arma, dapes ignemque ferunt; rex firmat euntes:</span><span class="linebreak"></span>
<span class="line">‘victores Danaum (neque enim lux crastina longe,</span><span class="linebreak"></span>
<span class="line">nec quae pro timidis intercessere tenebrae</span><span class="linebreak"></span>
<span class="line">semper erunt), augete animos et digna secundis</span><span class="linebreak"></span>
<span class="line">pectora ferte deis. iacet omnis gloria Lernae</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>praecipuaeque manus: subiit ultricia Tydeus</span><span class="linebreak"></span>
<span class="line">Tartara, Mors subitam vivi stupet auguris umbram,</span><span class="linebreak"></span>
<span class="line">Ismenos raptis tumet Hippomedontis opimis,</span><span class="linebreak"></span>
<span class="line">Arcada belligeris pudet annumerare tropaeis.</span><span class="linebreak"></span>
<span class="line">in manibus merces; nusquam capita ardua belli</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>monstrataeque ducum septena per agmina cristae.</span><span class="linebreak"></span>
<span class="line">scilicet Adrasti senium fraterque iuventa</span><span class="linebreak"></span>
<span class="line">peior et insanis Capaneus metuendus in armis.</span><span class="linebreak"></span>
<span class="line">ite age et obsessis vigilem circumdate flammam!</span><span class="linebreak"></span>
<span class="line">nulli ex hoste metus: praedam asservatis opesque</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>iam vestras.’ sic ille truces hortatibus implet</span><span class="linebreak"></span>
<span class="line">Labdacidas, iuvat exhaustos iterare labores:</span><span class="linebreak"></span>
<span class="line">sicut erant (pulvis sudorque cruorque per artus</span><span class="linebreak"></span>
<span class="line">mixtus adhuc) vertere gradum; vix obvia passi</span><span class="linebreak"></span>
<span class="line">colloquia, amplexus etiam dextrasque suorum</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>excussere umeris. tunc frontem aversaque terga</span><span class="linebreak"></span>
<span class="line">partiti laterumque sinus, vallum undique cingunt</span><span class="linebreak"></span>
<span class="line">ignibus infestis. rabidi sic agmine multo</span><span class="linebreak"></span>
<span class="line">sub noctem coiere lupi, quos omnibus agris</span><span class="linebreak"></span>
<span class="line">nil non ausa fames longo tenuavit hiatu:</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>iam stabula ipsa premunt, torquet spes irrita fauces</span><span class="linebreak"></span>
<span class="line">balatusque tremens pinguesque ab ovilibus aurae;</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_128_26"><sup class="lineRef">26</sup>nigri Pω (<span class="italic">Jortin</span>: integri <span class="italic">Garrod: alii alia</span>)</li><li class="note text" id="note_LCL498_128_37"><sup class="lineRef">37</sup>erat Pω (<span class="italic">Markland</span>)</li></ul></section></notes></section>