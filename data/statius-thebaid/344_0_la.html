<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2"><span class="br"></span><span class="lineNumber">50</span><span class="br"></span>Tertius Aurorae pugnabat Lucifer, et iam</span><span class="linebreak"></span>
<span class="line">montibus orbatis, lucorum gloria, magnae</span><span class="linebreak"></span>
<span class="line">Teumesi venere trabes et amica Cithaeron</span><span class="linebreak"></span>
<span class="line">silva rogis; ardent excisae viscera gentis</span><span class="linebreak"></span>
<span class="line">molibus exstructis: supremo munere gaudent</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Ogygii manes; queritur miserabile Graium</span><span class="linebreak"></span>
<span class="line">nuda cohors vetitumque gemens circumvolat ignem.</span><span class="linebreak"></span>
<span class="line">accipit et saevi manes Eteoclis iniquos</span><span class="linebreak"></span>
<span class="line">haudquaquam regalis honos; Argivus haberi</span><span class="linebreak"></span>
<span class="line">frater iussus adhuc atque exsule pellitur umbra.</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>At non plebeio fumare Menoecea busto</span><span class="linebreak"></span>
<span class="line">rex genitor Thebaeque sinunt, nec robora vilem</span><span class="linebreak"></span>
<span class="line">struxerunt de more rogum, sed bellicus agger</span><span class="linebreak"></span>
<span class="line">curribus et clipeis Graiorumque omnibus armis</span><span class="linebreak"></span>
<span class="line">sternitur; hostiles super ipse, ut victor, acervos</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>pacifera lauro crinem vittisque decorus</span><span class="linebreak"></span>
<span class="line">accubat: haud aliter quam cum poscentibus astris</span><span class="linebreak"></span>
<span class="line">laetus in accensa iacuit Tirynthius Oeta.</span><span class="linebreak"></span>
<span class="line">spirantes super inferias, captiva Pelasgum</span><span class="linebreak"></span>
<span class="line">corpora frenatosque, pater, solacia forti</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>bellorum, mactabat equos; his arduus ignis</span><span class="linebreak"></span>
<span class="line">palpitat, et gemitus tandem erupere paterni:</span><span class="linebreak"></span>
<span class="line">‘o nisi magnanimae nimius te laudis inisset</span><span class="linebreak"></span>
<span class="line">ardor, Echionios mecum venerande penates</span><span class="linebreak"></span>
<span class="line">atque ultra recture puer, venientia qui nunc</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>gaudia et ingratum regni mihi munus acerbas:</span><span class="linebreak"></span>
<span class="line">tu superum convexa licet coetusque perenni</span><span class="linebreak"></span>
<span class="line">(credo equidem) virtute colas, mihi flebile semper</span><span class="linebreak"></span>
<span class="line">numen eris; ponant aras excelsaque Thebae</span><span class="linebreak"></span>
<span class="line">templa dicent: uni fas sit lugere parenti.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_254_59"><sup class="lineRef">59</sup>exul </li><li class="note text" id="note_LCL498_254_69"><sup class="lineRef">69</sup>forti Pψ: -tes ω: sorti(s) ψ</li></ul></section></notes></section>