<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">ipsae tela viris, ipsae iram animosque ministrant,</span><span class="linebreak"></span>
<span class="line">hortanturque unaque ruunt, nec avita gementes</span><span class="linebreak"></span>
<span class="line">limina nec parvos cessant ostendere natos.</span><span class="linebreak"></span>
<span class="line">sic ubi pumiceo pastor rapturus ab antro</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>armatas erexit apes, fremit aspera nubes,</span><span class="linebreak"></span>
<span class="line">inque vicem sese stridore hortantur et omnes</span><span class="linebreak"></span>
<span class="line">hostis in ora volant, mox deficientibus alis</span><span class="linebreak"></span>
<span class="line">amplexae flavamque domum captivaque plangunt</span><span class="linebreak"></span>
<span class="line">mella laboratasque premunt ad pectora ceras.</span><span class="linebreak"></span>
<span class="line indent2"><span class="br"></span><span class="lineNumber">580</span><span class="br"></span>Nec non ancipitis pugnat sententia vulgi</span><span class="linebreak"></span>
<span class="line">discordesque serit motus: hi reddere fratrem</span><span class="linebreak"></span>
<span class="line">(nec mussant, sed voce palam claroque tumultu),</span><span class="linebreak"></span>
<span class="line">reddere regna iubent; periit reverentia regis</span><span class="linebreak"></span>
<span class="line">sollicitis: ‘veniat pactumque hic computet annum,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Cadmeosque lares exsul patriasque salutet</span><span class="linebreak"></span>
<span class="line">infelix tenebras; cur autem ego sanguine fraudes</span><span class="linebreak"></span>
<span class="line">et periura luam regalis crimina noxae?’</span><span class="linebreak"></span>
<span class="line">inde alii: ‘sera ista fides, iam vincere mavult.’</span><span class="linebreak"></span>
<span class="line">Tiresian alii lacrimis et supplice coetu</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>orant, quodque unum rebus solamen in artis,</span><span class="linebreak"></span>
<span class="line">nosse futura rogant. tenet ille inclusa premitque</span><span class="linebreak"></span>
<span class="line">fata deum: ‘quiane ante duci bene credita nostro</span><span class="linebreak"></span>
<span class="line">consilia et monitus, cum perfida bella vetarem?</span><span class="linebreak"></span>
<span class="line">te tamen, infelix,’ inquit, ‘perituraque Thebe,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>si taceam, nequeo miser exaudire cadentem</span><span class="linebreak"></span>
<span class="line">Argolicumque oculis haurire vacantibus ignem.</span><span class="linebreak"></span>
<span class="line">vincamur, Pietas; pone heia altaria, virgo,</span><span class="linebreak"></span>
<span class="line">quaeramus superos.’ facit illa, acieque sagaci</span><span class="linebreak"></span>
<span class="line">sanguineos flammarum apices geminumque per aras</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>ignem et clara tamen mediae fastigia lucis</span><span class="linebreak"></span>
</p>
</section><notes></notes></section>