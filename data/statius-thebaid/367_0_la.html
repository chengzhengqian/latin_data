<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">Eumenidas subitas flentemque Menoecea cernit</span><span class="linebreak"></span>
<span class="line">turbidus impositosque rogis gaudere Pelasgos.</span><span class="linebreak"></span>
<span class="line">quis fuit ille dies, tanto cum sanguine Thebis</span><span class="linebreak"></span>
<span class="line">pax inventa perit! patriis modo fixa revellunt</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>arma deis, clipeisque obducunt pectora fractis,</span><span class="linebreak"></span>
<span class="line">et galeas humiles et adhuc sordentia tabo</span><span class="linebreak"></span>
<span class="line">spicula: non pharetris quisquam, non ense decorus,</span><span class="linebreak"></span>
<span class="line">non spectandus equo; cessat fiducia valli,</span><span class="linebreak"></span>
<span class="line">murorum patet omne latus, munimina portae</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>exposcunt: prior hostis habet; fastigia desunt:</span><span class="linebreak"></span>
<span class="line">deiecit Capaneus; exsanguis et aegra iuventus</span><span class="linebreak"></span>
<span class="line">iam nec coniugibus suprema nec oscula natis</span><span class="linebreak"></span>
<span class="line">iungit, et attoniti nil optavere parentes.</span><span class="linebreak"></span>
<span class="line indent2">Atticus interea, iubar ut clarescere ruptis</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>nubibus et solem primis aspexit in armis,</span><span class="linebreak"></span>
<span class="line">desilit in campum, qui subter moenia nudos</span><span class="linebreak"></span>
<span class="line">asservat manes, dirisque vaporibus aegrum</span><span class="linebreak"></span>
<span class="line">aëra pulverea penitus sub casside ducens</span><span class="linebreak"></span>
<span class="line">ingemit et iustas belli flammatur in iras.</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>hunc saltem miseris ductor Thebanus honorem</span><span class="linebreak"></span>
<span class="line">largitur Danais, quod non super ipsa iacentum</span><span class="linebreak"></span>
<span class="line">corpora belligeras acies Martemque secundum</span><span class="linebreak"></span>
<span class="line">miscuit,aut lacera ne quid de strage nefandus</span><span class="linebreak"></span>
<span class="line">perderet, eligitur saevos potura cruores</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>terra rudis. iamque alternas in proelia gentes</span><span class="linebreak"></span>
<span class="line">dissimilis Bellona ciet; non clamor utrimque,</span><span class="linebreak"></span>
<span class="line">non utrimque tubae: stat debilis altera pubes</span><span class="linebreak"></span>
<span class="line">summissos enses nequiquam ammentaque dextris</span><span class="linebreak"></span>
<span class="line">laxa tenens; cedunt tellure, armisque reductis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_300_709"><sup class="lineRef">709</sup>interea contra P: at -c ω (<span class="italic">Kohlmann</span>)</li><li class="note text" id="note_LCL498_300_718"><sup class="lineRef">718</sup>at </li></ul></section></notes></section>