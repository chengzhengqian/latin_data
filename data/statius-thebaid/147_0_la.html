<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">75</span><span class="br"></span>festinus voti pater insontesque sagittas;</span><span class="linebreak"></span>
<span class="line">iam tunc et nota stabuli de gente probatos</span><span class="linebreak"></span>
<span class="line">in nomen pascebat equos cinctusque sonantes</span><span class="linebreak"></span>
<span class="line">armaque maiores expectatura lacertos.</span><span class="linebreak"></span>
<span class="line">[†spes avidi quas non in nomen credula vestes†</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>urguebat studio cultusque insignia regni</span><span class="linebreak"></span>
<span class="line">purpureos sceptrumque minus, cuncta ignibus atris</span><span class="linebreak"></span>
<span class="line">damnat atrox suaque ipse parens gestamina ferri,</span><span class="linebreak"></span>
<span class="line">si damnis rabidum queat exsaturare dolorem.]</span><span class="linebreak"></span>
<span class="line indent2">Parte alia gnari monitis exercitus instat</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>auguris aëriam truncis nemorumque ruina,</span><span class="linebreak"></span>
<span class="line">montis opus, cumulare pyram, quae crimina caesi</span><span class="linebreak"></span>
<span class="line">anguis et infausti cremet atra piacula belli.</span><span class="linebreak"></span>
<span class="line">[his labor accisam Nemeen umbrosaque tempe</span><span class="linebreak"></span>
<span class="line">praecipitare solo lucosque ostendere Phoebo.]</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>sternitur extemplo veteres incaedua ferro</span><span class="linebreak"></span>
<span class="line">silva comas, largae qua non opulentior umbrae</span><span class="linebreak"></span>
<span class="line">Argolicos inter saltusque educta Lycaeos</span><span class="linebreak"></span>
<span class="line">extulerat super astra caput: stat sacra senectae</span><span class="linebreak"></span>
<span class="line">numine, nec solos hominum transgressa veterno</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>fertur avos, Nymphas etiam mutasse superstes</span><span class="linebreak"></span>
<span class="line">Faunorumque greges. aderat miserabile luco</span><span class="linebreak"></span>
<span class="line">excidium: fugere ferae, nidosque tepentes</span><span class="linebreak"></span>
<span class="line">absiliunt (metus urguet) aves; cadit ardua fagus</span><span class="linebreak"></span>
<span class="line">Chaoniumque nemus brumaeque illaesa cupressus,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>procumbunt piceae, flammis alimenta supremis,</span><span class="linebreak"></span>
<span class="line">ornique iliceaeque trabes metuendaque suco</span><span class="linebreak"></span>
<span class="line">taxus et infandos belli potura cruores</span><span class="linebreak"></span>
<span class="line">fraxinus atque situ non expugnabile robur.</span><span class="linebreak"></span>
<span class="line">hinc audax abies et odoro vulnere pinus</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>scinditur, acclinant intonsa cacumina terrae</span><span class="linebreak"></span>
<span class="line">alnus amica fretis nec inhospita vitibus ulmus.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_332_79"><sup class="lineRef">79-83</sup>
<span class="italic">et</span> 88–89 <span class="italic">absunt in P, damnant edd. plerique</span>
</li><li class="note text" id="note_LCL207_332_86"><sup class="lineRef">86</sup>onus Pω (ҁ, <span class="italic">Weber</span>)</li></ul></section></notes></section>