<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">185b</span><span class="br"></span>sic ait abruptisque immutuit ore querelis.</span><span class="linebreak"></span>
<span class="line">non secus ac primo fraudatum lacte iuvencum,</span><span class="linebreak"></span>
<span class="line">cui trepidae vires et solus ab ubere sanguis,</span><span class="linebreak"></span>
<span class="line">seu fera seu duras avexit pastor ad aras;</span><span class="linebreak"></span>
<span class="line">nunc vallem spoliata parens, nunc flumina questu,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>nunc arbusta movet vacuosque interrogat agros;</span><span class="linebreak"></span>
<span class="line">tunc piget ire domum, maestoque novissima campo</span><span class="linebreak"></span>
<span class="line">exit et oppositas impasta avertitur herbas.</span><span class="linebreak"></span>
<span class="line indent2">At genitor sceptrique decus cultusque Tonantis</span><span class="linebreak"></span>
<span class="line">inicit ipse rogis, tergoque et pectore fusam</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>caesariem ferro minuit sectisque iacentis</span><span class="linebreak"></span>
<span class="line">obnubit tenvia ora comis, ac talia fletu</span><span class="linebreak"></span>
<span class="line">verba pio miscens: ‘alio tibi, perfide, pacto,</span><span class="linebreak"></span>
<span class="line">Iuppiter, hunc crinem voti reus ante dicaram</span><span class="linebreak"></span>
<span class="line">si pariter virides nati libare dedisses</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>ad tua templa genas; sed non ratus ore sacerdos,</span><span class="linebreak"></span>
<span class="line">damnataeque preces; ferat haec, quae dignior, umbra.’</span><span class="linebreak"></span>
<span class="line">iam face subiecta primis in frondibus ignis</span><span class="linebreak"></span>
<span class="line">exclamat; labor insanos arcere parentes.</span><span class="linebreak"></span>
<span class="line indent2">Stant iussi Danaum atque obtentis eminus armis</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>prospectu visus interclusere nefasto.</span><span class="linebreak"></span>
<span class="line">ditantur flammae; non umquam opulentior illis</span><span class="linebreak"></span>
<span class="line">ante cinis: crepitant gemmae, atque immane liquescit</span><span class="linebreak"></span>
<span class="line">argentum, et pictis exsudat vestibus aurum;</span><span class="linebreak"></span>
<span class="line">nec non Assyriis pinguescunt robora sucis,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>pallentique croco strident ardentia mella,</span><span class="linebreak"></span>
<span class="line">spumantesque mero paterae verguntur et atri</span><span class="linebreak"></span>
<span class="line">sanguinis et rapto gratissima cymbia lactis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_340_190"><sup class="lineRef">190</sup>armenta Pω (<span class="italic">Wakefield; cf. 5.334</span>)</li><li class="note text" id="note_LCL207_340_206"><sup class="lineRef">206</sup>illic Pω: illo Ψ (<span class="italic">SB</span>
<sup>2</sup>)</li><li class="note text" id="note_LCL207_340_212"><sup class="lineRef">212</sup>rapti Pω (<span class="italic">Alton</span>)</li></ul></section></notes></section>