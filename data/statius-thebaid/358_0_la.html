<section class="div1 language" lang="la"><header><hgroup><h1>Thebaid</h1></hgroup></header><section class="div2"><p class="lineGroup">
<span class="line">et vigilum turbata quies, quibus ipse malorum</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>fingebat simulacra Sopor: ruit ilicet omnem</span><span class="linebreak"></span>
<span class="line">prospectum lustrans armata indagine miles.</span><span class="linebreak"></span>
<span class="line">illos instantes senior timet unus; at ipsae</span><span class="linebreak"></span>
<span class="line">ante rogum saevique palam sprevisse Creontis</span><span class="linebreak"></span>
<span class="line">imperia et furtum claro plangore fatentur</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>securae, quippe omne vident fluxisse cadaver.</span><span class="linebreak"></span>
<span class="line">ambitur saeva de morte animosaque leti</span><span class="linebreak"></span>
<span class="line">spes furit: haec fratris rapuisse, haec coniugis artus</span><span class="linebreak"></span>
<span class="line">contendunt vicibusque probant: ‘ego corpus,’ ‘ego ignes,’</span><span class="linebreak"></span>
<span class="line">‘me pietas,’ ‘me duxit amor.’ deposcere saeva</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>supplicia et dextras iuvat insertare catenis.</span><span class="linebreak"></span>
<span class="line">nusquam illa alternis modo quae reverentia verbis,</span><span class="linebreak"></span>
<span class="line">iram odiumque putes; tantus discordat utrimque</span><span class="linebreak"></span>
<span class="line">clamor, et ad regem qui deprendere trahuntur.</span><span class="linebreak"></span>
<span class="line indent2">At procul Actaeis dextra iam Pallade muris</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>Iuno Phoroneas inducit praevia matres</span><span class="linebreak"></span>
<span class="line">attonitas, non ipsa minus, coetumque gementem</span><span class="linebreak"></span>
<span class="line">conciliat populis et fletibus addit honorem.</span><span class="linebreak"></span>
<span class="line">ipsa manu ramosque oleae vittasque precantes</span><span class="linebreak"></span>
<span class="line">tradit, et obtenta summittere lumina palla</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>et praeferre docet vacuas sine manibus urnas.</span><span class="linebreak"></span>
<span class="line">omnis Erectheis effusa penatibus aetas</span><span class="linebreak"></span>
<span class="line">tecta viasque replent: unde hoc examen et una</span><span class="linebreak"></span>
<span class="line">tot miserae? necdum causas novere malorum,</span><span class="linebreak"></span>
<span class="line">iamque gemunt. dea conciliis se miscet utrisque</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>cuncta docens, qua gente satae, quae funera plangant</span><span class="linebreak"></span>
<span class="line">quidve petant; variis nec non affatibus ipsae</span><span class="linebreak"></span>
<span class="line">Ogygias leges immansuetumque Creonta</span><span class="linebreak"></span>
<span class="line">multum et ubique fremunt. Geticae non plura queruntur</span><span class="linebreak"></span>
</p></section><notes></notes></section>