<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">praecipue stipare viros densasque memento</span><span class="linebreak"></span>
<span class="line">multiplicare acies. fumantem hunc aspice late</span><span class="linebreak"></span>
<span class="line">ense meo campum: tales in bella venimus.’</span><span class="linebreak"></span>
<span class="line indent2">Haec ait, et meritae pulchrum tibi, Pallas, honorem</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>sanguinea de strage parat, praedamque iacentem</span><span class="linebreak"></span>
<span class="line">comportat gaudens ingentiaque acta recenset.</span><span class="linebreak"></span>
<span class="line">quercus erat tenerae iam longum oblita iuventae</span><span class="linebreak"></span>
<span class="line">aggere camporum medio, quam plurimus ambit</span><span class="linebreak"></span>
<span class="line">frondibus incurvis et crudo robore cortex.</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>huic leves galeas perfossaque vulnere crebro</span><span class="linebreak"></span>
<span class="line">inserit arma ferens, huic truncos ictibus enses</span><span class="linebreak"></span>
<span class="line">subligat et tractas membris spirantibus hastas.</span><span class="linebreak"></span>
<span class="line">corpora tunc atque arma simul cumulata superstans</span><span class="linebreak"></span>
<span class="line">incipit (oranti nox et iuga longa resultant):</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>‘diva ferox, magni decus ingeniumque parentis,</span><span class="linebreak"></span>
<span class="line">bellipotens, cui torva genis horrore decoro</span><span class="linebreak"></span>
<span class="line">cassis, et asperso crudescit sanguine Gorgon,</span><span class="linebreak"></span>
<span class="line">nec magis ardentes Mavors hastataque pugnae</span><span class="linebreak"></span>
<span class="line">impulerit Bellona tubas, huic annue sacro,</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>seu Pandionio nostras invisere caedes</span><span class="linebreak"></span>
<span class="line">monte venis, sive Aonia devertis Itone</span><span class="linebreak"></span>
<span class="line">laeta choris, seu tu Libyco Tritone repexas</span><span class="linebreak"></span>
<span class="line">lota comas, quo te biiugo temone frementem</span><span class="linebreak"></span>
<span class="line">intemeratarum volucer rapit axis equarum:</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>nunc tibi fracta virum spolia informesque dicamus</span><span class="linebreak"></span>
<span class="line">exuvias. at si patriis Porthaonis arvis</span><span class="linebreak"></span>
<span class="line">inferar et reduci pateat mihi Martia Pleuron,</span><span class="linebreak"></span>
<span class="line">aurea tunc mediis urbis tibi templa dicabo</span><span class="linebreak"></span>
<span class="line">collibus, Ionias qua despectare procellas</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_146_712"><sup class="lineRef">712</sup>tractas P: fr- ω</li><li class="note text" id="note_LCL207_146_720"><sup class="lineRef">720</sup>caedes ω: voces P: noctes <span class="italic">Postgate</span>
</li><li class="note text" id="note_LCL207_146_723"><sup class="lineRef">723</sup>qua Pω (<span class="italic">SB</span>)</li></ul></section></notes></section>