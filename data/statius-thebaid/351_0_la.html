<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">240</span><span class="br"></span>pulsavit gemitu? quotiens amissus eunti</span><span class="linebreak"></span>
<span class="line">limes, et errantem comitis solacia flammae</span><span class="linebreak"></span>
<span class="line">destituunt gelidaeque facem vicere tenebrae!</span><span class="linebreak"></span>
<span class="line">iamque supinantur fessis lateque fatiscunt</span><span class="linebreak"></span>
<span class="line">Penthei devexa iugi, cum pectore anhelo</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>iam prope deficiens sic incipit orsa Menoetes:</span><span class="linebreak"></span>
<span class="line">‘haud procul, exacti si spes non blanda laboris,</span><span class="linebreak"></span>
<span class="line">Ogygias, Argia, domos et egena sepulcri</span><span class="linebreak"></span>
<span class="line">busta iacere reor: grave comminus aestuat aër</span><span class="linebreak"></span>
<span class="line">sordidus, et magnae redeunt per inane volucres.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>haec illa est crudelis humus, nec moenia longe.</span><span class="linebreak"></span>
<span class="line">cernis ut ingentes murorum porrigat umbras</span><span class="linebreak"></span>
<span class="line">campus et e speculis moriens intermicet ignis?</span><span class="linebreak"></span>
<span class="line">moenia sunt iuxta. modo nox magis ipsa tacebat,</span><span class="linebreak"></span>
<span class="line">solaque nigrantes laxabant astra tenebras.’</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>horruit Argia, dextramque ad moenia tendens:</span><span class="linebreak"></span>
<span class="line">‘urbs optata prius, nunc tecta hostilia, Thebae,</span><span class="linebreak"></span>
<span class="line">et tamen, illaesas si reddis coniugis umbras,</span><span class="linebreak"></span>
<span class="line">sic quoque dulce solum, cernis quo praedita cultu,</span><span class="linebreak"></span>
<span class="line">qua stipata manu, iuxta tua limina primum</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Oedipodis magni venio nurus? improba non sunt</span><span class="linebreak"></span>
<span class="line">vota: rogos hospes planctumque et funera posco.</span><span class="linebreak"></span>
<span class="line">illum, oro, extorrem regni belloque fugatum,</span><span class="linebreak"></span>
<span class="line">illum, quem solio non es dignata paterno,</span><span class="linebreak"></span>
<span class="line">redde mihi. tuque, oro, veni, si manibus ulla</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>effigies errantque animae post membra solutae,</span><span class="linebreak"></span>
<span class="line">tu mihi pande vias, tuaque ipse ad funera deduc,</span><span class="linebreak"></span>
<span class="line">si merui.’ dixit, tectumque aggressa propinquae</span><span class="linebreak"></span>
<span class="line">pastorale casae reficit spiramina fessi</span><span class="linebreak"></span>
<span class="line">ignis, et horrendos irrumpit turbida campos.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_268_245"><sup class="lineRef">245</sup>incipit P: inc(h)o(h)at ω</li><li class="note text" id="note_LCL498_268_259"><sup class="lineRef">259</sup>limina Pψ: moenia ω</li></ul></section></notes></section>