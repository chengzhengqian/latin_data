<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">semideum et summis cognati Nubibus Amnes</span><span class="linebreak"></span>
<span class="line">et compressa metu servantes murmura Venti</span><span class="linebreak"></span>
<span class="line">aurea tecta replent. mixta convexa deorum</span><span class="linebreak"></span>
<span class="line">maiestate tremunt, radiant maiore sereno</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>culmina et arcano florentes lumine postes.</span><span class="linebreak"></span>
<span class="line">postquam iussa quies siluitque exterritus orbis,</span><span class="linebreak"></span>
<span class="line">incipit ex alto (grave et immutabile sanctis</span><span class="linebreak"></span>
<span class="line">pondus adest verbis, et vocem Fata sequuntur):</span><span class="linebreak"></span>
<span class="line indent2">‘Terrarum delicta nec exsaturabile Diris</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>ingenium mortale queror. quonam usque nocentum</span><span class="linebreak"></span>
<span class="line">exigar in poenas? taedet saevire corusco</span><span class="linebreak"></span>
<span class="line">fulmine, iam pridem Cyclopum operosa fatiscunt</span><span class="linebreak"></span>
<span class="line">bracchia et Aeoliis desunt incudibus ignes.</span><span class="linebreak"></span>
<span class="line">atque adeo tuleram falso rectore solutos</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Solis equos, caelumque rotis errantibus uri,</span><span class="linebreak"></span>
<span class="line">et Phaëthontea mundum squalere favilla.</span><span class="linebreak"></span>
<span class="line">nil actum, neque tu valida quod cuspide late</span><span class="linebreak"></span>
<span class="line">ire per illicitum pelago, germane, dedisti.</span><span class="linebreak"></span>
<span class="line">nunc geminas punire domos, quis sanguinis auctor</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>ipse ego, descendo. Perseos alter in Argos</span><span class="linebreak"></span>
<span class="line">scinditur, Aonias fluit hic ab origine Thebas.</span><span class="linebreak"></span>
<span class="line">mens cunctis imposta manet: quis funera Cadmi</span><span class="linebreak"></span>
<span class="line">nesciat et totiens excitam a sedibus imis</span><span class="linebreak"></span>
<span class="line">Eumenidum bellasse aciem, mala gaudia matrum</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>erroresque feros nemorum et reticenda deorum</span><span class="linebreak"></span>
</p>
</section><notes></notes></section>