<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">virginis ira leae, rabies cui libera tandem</span><span class="linebreak"></span>
<span class="line">et primus sine matre furor. nec longa morata,</span><span class="linebreak"></span>
<span class="line">quippe trucem campum et positus quo pulvere frater</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>noverat. atque illam contra videt ire Menoetes,</span><span class="linebreak"></span>
<span class="line">cui vacat, et carae gemitus compescit alumnae.</span><span class="linebreak"></span>
<span class="line">cum tamen erectas extremus virginis aures</span><span class="linebreak"></span>
<span class="line">accessit sonus, utque atra sub veste comisque</span><span class="linebreak"></span>
<span class="line">squalentem et crasso foedatam sanguine vultus</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>astrorum radiis et utraque a lampade vidit,</span><span class="linebreak"></span>
<span class="line">‘cuius,’ ait, ‘manes, aut quae temeraria quaeris</span><span class="linebreak"></span>
<span class="line">nocte mea?’ nihil illa diu, sed in ora mariti</span><span class="linebreak"></span>
<span class="line">deicit inque suos pariter velamina vultus,</span><span class="linebreak"></span>
<span class="line">capta metu subito paulumque oblita doloris.</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>hoc magis increpitans suspecta silentia perstat</span><span class="linebreak"></span>
<span class="line">Antigone, comitemque premens ipsamque; sed ambo</span><span class="linebreak"></span>
<span class="line">deficiunt fixique silent. tandem ora retexit</span><span class="linebreak"></span>
<span class="line">Argia, corpusque tamen complexa profatur:</span><span class="linebreak"></span>
<span class="line">‘si quid in hoc veteri bellorum sanguine mecum</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>quaesitura venis, si tu quoque dura Creontis</span><span class="linebreak"></span>
<span class="line">iussa times, possum tibi me confisa fateri.</span><span class="linebreak"></span>
<span class="line">si misera es (certe lacrimas lamentaque cerno),</span><span class="linebreak"></span>
<span class="line">iunge, age, iunge fidem: proles ego regis Adrasti</span><span class="linebreak"></span>
<span class="line">(ei mihi! num quis adest?) cari Polynicis ad ignes,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>etsi regna vetant.’ stupuit Cadmeia virgo</span><span class="linebreak"></span>
<span class="line">intremuitque simul dicentemque occupat ultro:</span><span class="linebreak"></span>
<span class="line">‘mene igitur sociam (pro fors ignara!) malorum,</span><span class="linebreak"></span>
<span class="line">mene times? mea membra tenes, mea funera plangis.</span><span class="linebreak"></span>
<span class="line">cedo, tene, pudet heu! pietas ignava sororis!</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>haec prior.’ hic pariter lapsae iunctoque per ipsum</span><span class="linebreak"></span>
<span class="line">amplexu miscent avidae lacrimasque comasque,</span><span class="linebreak"></span>
<span class="line">partitaeque artus redeunt alterna gementes</span><span class="linebreak"></span>
</p>
</section><notes></notes></section>