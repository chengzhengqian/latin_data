<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">hoc satis, et fessum vita dimittite, Parcae.</span><span class="linebreak"></span>
<span class="line">sed dum labor iners, quanti (nunc ecce reviso)</span><span class="linebreak"></span>
<span class="line">transabiere duces: Clonin atque in terga comantes</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>non ego Abantiadas, non te, saxosa Caryste,</span><span class="linebreak"></span>
<span class="line">non humiles Aegas altumque Capherea dixi.</span><span class="linebreak"></span>
<span class="line">et iam acies obtunsa negat, cunctique resistunt,</span><span class="linebreak"></span>
<span class="line">et tuus armatis iubet ecce silentia frater.’</span><span class="linebreak"></span>
<span class="line indent2">Vix ea turre senex, cum rector ab aggere coepit:</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>‘magnanimi reges, quibus haud parere recusem</span><span class="linebreak"></span>
<span class="line">ductor et ipse meas miles defendere Thebas,</span><span class="linebreak"></span>
<span class="line">non ego vos stimulare parem (nam liber in arma</span><span class="linebreak"></span>
<span class="line">impetus, et meritas ultro iurastis in iras),</span><span class="linebreak"></span>
<span class="line">nec laudare satis dignasque rependere grates</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>sufficiam (referent superi vestraeque subacto</span><span class="linebreak"></span>
<span class="line">hoste manus): urbem socia de gente subistis</span><span class="linebreak"></span>
<span class="line">tutari, quam non aliis populator ab oris</span><span class="linebreak"></span>
<span class="line">belliger externave satus tellure, sed hostis</span><span class="linebreak"></span>
<span class="line">indigena assultat, cui castra adversa regenti</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>hic pater, hic genetrix, hic iunctae stirpe sorores,</span><span class="linebreak"></span>
<span class="line">hic erat et frater. cerne en ubicumque nefandus</span><span class="linebreak"></span>
<span class="line">excidium moliris avis: venere volentes</span><span class="linebreak"></span>
<span class="line">Aoniae populi, nec sum tibi, saeve, relictus.</span><span class="linebreak"></span>
<span class="line">quid velit ista cohors et te sentire decebat:</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>reddere regna vetant.’ sic fatus et omnia rite</span><span class="linebreak"></span>
<span class="line">disponit, qui bella gerant, qui moenia servent,</span><span class="linebreak"></span>
<span class="line">quas in fronte manus, medio quas robore sistat.</span><span class="linebreak"></span>
<span class="line">perspicuas sic luce fores et virgea pastor</span><span class="linebreak"></span>
<span class="line">claustra levat, dum terra recens; iubet ordine primo</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>ire duces, media stipantur plebe maritae;</span><span class="linebreak"></span>
</p>
</section><notes></notes></section>