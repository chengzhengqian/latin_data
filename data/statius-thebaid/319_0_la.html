<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">iam pater est: coetu fertur iam solus ab omni</span><span class="linebreak"></span>
<span class="line">flere sibi. atque adeo moror ipsa irrumpere Thebas</span><span class="linebreak"></span>
<span class="line">assuetumque larem. tibi pareat impius exsul,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Argolicumque impelle nefas; neu mitis Adrastus</span><span class="linebreak"></span>
<span class="line">praevaleat plebesque, cave, Lernaea moretur.</span><span class="linebreak"></span>
<span class="line">vade, et in alternas inimica revertere pugnas.’</span><span class="linebreak"></span>
<span class="line indent2">Talia partitae diversum abiere sorores:</span><span class="linebreak"></span>
<span class="line">ut Notus et Boreas gemino de cardine mundi,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>hic nive Rhipaea, Libycis hic pastus harenis,</span><span class="linebreak"></span>
<span class="line">bella cient: clamant amnes, freta, nubila, silvae,</span><span class="linebreak"></span>
<span class="line">iamque patent strages; plangunt sua damna coloni</span><span class="linebreak"></span>
<span class="line">et tamen oppressos miserantur in aequore nautas.</span><span class="linebreak"></span>
<span class="line">illas ut summo vidit pater altus Olympo</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>incestare diem trepidumque Hyperionis orbem</span><span class="linebreak"></span>
<span class="line">suffundi maculis, torvo sic incohat ore:</span><span class="linebreak"></span>
<span class="line">‘vidimus armiferos, quo fas erat usque, furores,</span><span class="linebreak"></span>
<span class="line">caelicolae, licitasque acies, etsi impia bella</span><span class="linebreak"></span>
<span class="line">unus init aususque mea procumbere dextra.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>nunc par infandum miserisque incognita terris</span><span class="linebreak"></span>
<span class="line">pugna subest: auferte oculos! absentibus ausint</span><span class="linebreak"></span>
<span class="line">ista deis lateantque Iovem; sat funera mensae</span><span class="linebreak"></span>
<span class="line">Tantaleae et sontes vidisse Lycaonis aras</span><span class="linebreak"></span>
<span class="line">et festina polo ducentes astra Mycenas.</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>nunc etiam turbanda dies: mala nubila, tellus,</span><span class="linebreak"></span>
<span class="line">accipe, secedantque poli: stat parcere mundo</span><span class="linebreak"></span>
<span class="line">caelitibusque meis; saltem ne virginis almae</span><span class="linebreak"></span>
<span class="line">sidera, Ledaei videant neu talia fratres.’</span><span class="linebreak"></span>
<span class="line">sic pater omnipotens, visusque nocentibus arvis</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>abstulit, et dulci terrae caruere sereno.</span><span class="linebreak"></span>
</p>
</section><notes></notes></section>