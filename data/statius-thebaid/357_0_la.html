<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">oscula; sed gelidae circum exanimesque favillae</span><span class="linebreak"></span>
<span class="line">putribus in foveis, atque omnia busta quiescunt.</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>stabat adhuc, seu forte, rogus, seu numine divum,</span><span class="linebreak"></span>
<span class="line">cui torrere datum saevos Eteocleos artus,</span><span class="linebreak"></span>
<span class="line">sive locum monstris iterum Fortuna parabat,</span><span class="linebreak"></span>
<span class="line">seu dissensuros servaverat Eumenis ignes.</span><span class="linebreak"></span>
<span class="line">hic tenuem nigris etiamnum advivere lucem</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>roboribus pariter cupidae videre, simulque</span><span class="linebreak"></span>
<span class="line">flebile gavisae; nec adhuc quae busta repertum,</span><span class="linebreak"></span>
<span class="line">sed placidus quicumque rogant mitisque supremi</span><span class="linebreak"></span>
<span class="line">admittat cineris consortem et misceat umbras.</span><span class="linebreak"></span>
<span class="line indent2">Ecce iterum fratres! primos ut contigit artus</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>ignis edax, tremuere rogi et novus advena busto</span><span class="linebreak"></span>
<span class="line">pellitur; exundant diviso vertice flammae</span><span class="linebreak"></span>
<span class="line">alternosque apices abrupta luce coruscant.</span><span class="linebreak"></span>
<span class="line">pallidus Eumenidum veluti commiserit ignes</span><span class="linebreak"></span>
<span class="line">Orcus, uterque minax globus et conatur uterque</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>longius; ipsae etiam commoto pondere paulum</span><span class="linebreak"></span>
<span class="line">secessere trabes. conclamat territa virgo:</span><span class="linebreak"></span>
<span class="line">‘occidimus, functasque manu stimulavimus iras.</span><span class="linebreak"></span>
<span class="line">frater erat; quis enim accessus ferus hospitis umbrae</span><span class="linebreak"></span>
<span class="line">pelleret? en clipei fragmen semustaque nosco</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>cingula, frater erat! cernisne ut flamma recedat</span><span class="linebreak"></span>
<span class="line">concurratque tamen? vivunt odia improba, vivunt.</span><span class="linebreak"></span>
<span class="line">nil actum bello. miseri, sic dum arma movetis,</span><span class="linebreak"></span>
<span class="line">vicit nempe Creon! nusquam iam regna: quis ardor?</span><span class="linebreak"></span>
<span class="line">cui furitis? sedate minas; tuque exsul ubique,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>semper inops aequi, iam cede. hoc nupta precatur,</span><span class="linebreak"></span>
<span class="line">hoc soror; aut saevos mediae veniemus in ignes.’</span><span class="linebreak"></span>
<span class="line indent2">Vix ea, cum subitus campos tremor altaque tecta</span><span class="linebreak"></span>
<span class="line">impulit adiuvitque rogi discordis hiatus,</span><span class="linebreak"></span>
</p></section><notes></notes></section>