<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">turbavit diadema coma: non saevius arsit</span><span class="linebreak"></span>
<span class="line">Herculeae cum matris onus geminosque Tonantis</span><span class="linebreak"></span>
<span class="line">secubitus vacuis indignaretur in astris.</span><span class="linebreak"></span>
<span class="line">ergo intempesta somni dulcedine captos</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>destinat Aonios Leto praebere, suamque</span><span class="linebreak"></span>
<span class="line">orbibus accingi solitis iubet Irin et omne</span><span class="linebreak"></span>
<span class="line">mandat opus. paret iussis dea clara polumque</span><span class="linebreak"></span>
<span class="line">linquit et in terras longo suspenditur arcu.</span><span class="linebreak"></span>
<span class="line indent2">Stat super occiduae nebulosa cubilia Noctis</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Aethiopasque alios, nulli penetrabilis astro,</span><span class="linebreak"></span>
<span class="line">lucus iners, subterque cavis grave rupibus antrum</span><span class="linebreak"></span>
<span class="line">it vacuum in montem, qua desidis atria Somni</span><span class="linebreak"></span>
<span class="line">securumque larem segnis Natura locavit.</span><span class="linebreak"></span>
<span class="line">limen opaca Quies et pigra Oblivio servant</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>et numquam vigili torpens Ignavia vultu.</span><span class="linebreak"></span>
<span class="line">Otia vestibulo pressisque Silentia pennis</span><span class="linebreak"></span>
<span class="line">muta sedent abiguntque truces a culmine ventos</span><span class="linebreak"></span>
<span class="line">et ramos errare vetant et murmura demunt</span><span class="linebreak"></span>
<span class="line">alitibus. non hic pelagi, licet omnia clament</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>litora, non ullus caeli fragor; ipse profundis</span><span class="linebreak"></span>
<span class="line">vallibus effugiens speluncae proximus amnis</span><span class="linebreak"></span>
<span class="line">saxa inter scopulosque tacet: nigrantia circum</span><span class="linebreak"></span>
<span class="line">armenta, omne solo recubat pecus, et nova marcent</span><span class="linebreak"></span>
<span class="line">germina, terrarumque inclinat spiritus herbas.</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>mille intus simulacra dei caelaverat ardens</span><span class="linebreak"></span>
<span class="line">Mulciber: hic haeret lateri redimita Voluptas,</span><span class="linebreak"></span>
<span class="line">hic comes in requiem vergens Labor, est ubi Baccho,</span><span class="linebreak"></span>
</p>
</section><notes></notes></section>