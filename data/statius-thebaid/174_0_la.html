<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">800</span><span class="br"></span>et signum de puppe datum, posuere parumper</span><span class="linebreak"></span>
<span class="line">bracchia: vix requies, iam vox citat altera remos.</span><span class="linebreak"></span>
<span class="line">ecce iterum immodice venientem eludit et exit</span><span class="linebreak"></span>
<span class="line">sponte ruens mersusque umeris: effunditur ille</span><span class="linebreak"></span>
<span class="line">in caput, assurgentem alio puer improbus ictu</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>perculit eventuque impalluit ipse secundo.</span><span class="linebreak"></span>
<span class="line">clamorem Inachidae, quantum non litora, tollunt,</span><span class="linebreak"></span>
<span class="line">non nemora. illum ab humo conantem ut vidit Adrastus</span><span class="linebreak"></span>
<span class="line">tollentemque manus et non toleranda parantem:</span><span class="linebreak"></span>
<span class="line">‘ite, oro, socii, furit, ite, opponite dextras,</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>festinate, furit, palmamque et praemia ferte!</span><span class="linebreak"></span>
<span class="line">non prius, effracto quam misceat ossa cerebro,</span><span class="linebreak"></span>
<span class="line">absistet, video; moriturum auferte Lacona.’</span><span class="linebreak"></span>
<span class="line">nec mora, prorumpit Tydeus, nec iussa recusat</span><span class="linebreak"></span>
<span class="line">Hippomedon; tunc vix ambo conatibus ambas</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>restringunt cohibentque manus ac plurima suadent:</span><span class="linebreak"></span>
<span class="line">‘vincis, abi; pulchrum vitam donare minori.</span><span class="linebreak"></span>
<span class="line">noster et hic bellique comes.’ nil frangitur heros,</span><span class="linebreak"></span>
<span class="line">ramumque oblatumque manu thoraca repellit</span><span class="linebreak"></span>
<span class="line">vociferans: ‘liceat! non has ego pulvere crasso</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>atque cruore genas, meruit quibus iste favorem</span><span class="linebreak"></span>
<span class="line">semivir, infodiam, mittamque informe sepulcro</span><span class="linebreak"></span>
<span class="line">corpus et Oebalio donem lugere magistro?’</span><span class="linebreak"></span>
<span class="line">dicit; at hunc socii tumidum et vicisse negantem</span><span class="linebreak"></span>
<span class="line">avertunt, contra laudant insignis alumnum</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>Taygeti longeque minas risere Lacones.</span><span class="linebreak"></span>
<span class="line indent2">Iamdudum variae laudes et conscia virtus</span><span class="linebreak"></span>
<span class="line">Tydea magnanimum stimulis ingentibus angunt.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_386_801"><sup class="lineRef">801</sup>citat PΨΣ: ciet ω</li><li class="note text" id="note_LCL207_386_820"><sup class="lineRef">820</sup>iste favorem ω: ista iuventa P</li><li class="note text" id="note_LCL207_386_827"><sup class="lineRef">827</sup>ingentibus Pω: urg- P <span class="italic">ante corr</span>.</li></ul></section></notes></section>