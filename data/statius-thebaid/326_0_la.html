<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">distulit atque ensem, quem iam dabat ira, repressit.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>ictus ut incerto pastoris vulnere serpens</span><span class="linebreak"></span>
<span class="line">erigitur gyro longumque e corpore toto</span><span class="linebreak"></span>
<span class="line">virus in ora legit; paulum si devius hostis</span><span class="linebreak"></span>
<span class="line">torsit iter, cecidere minae tumefactaque frustra</span><span class="linebreak"></span>
<span class="line">colla sedent, irasque sui bibit ipse veneni.</span><span class="linebreak"></span>
<span class="line indent2"><span class="br"></span><span class="lineNumber">315</span><span class="br"></span>At genetrix, primam funestae sortis ut amens</span><span class="linebreak"></span>
<span class="line">expavit famam (nec tarde credidit), ibat</span><span class="linebreak"></span>
<span class="line">scissa comam vultusque et pectore nuda cruento,</span><span class="linebreak"></span>
<span class="line">non sexus decorisve memor: Pentheia qualis</span><span class="linebreak"></span>
<span class="line">mater ad insani scandebat culmina montis,</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>promissum saevo caput allatura Lyaeo.</span><span class="linebreak"></span>
<span class="line">non comites, non ferre piae vestigia natae</span><span class="linebreak"></span>
<span class="line">aequa valent: tantum miserae dolor ultimus addit</span><span class="linebreak"></span>
<span class="line">robur, et exsangues crudescunt luctibus anni.</span><span class="linebreak"></span>
<span class="line">iamque decus galeae, iam spicula saeva ligabat</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>ductor et ad lituos hilarem intrepidumque tubarum</span><span class="linebreak"></span>
<span class="line">prospiciebat equum, subito cum apparuit ingens</span><span class="linebreak"></span>
<span class="line">mater; et ipse metu famulumque expalluit omnis</span><span class="linebreak"></span>
<span class="line">coetus, et oblatam retro dedit armiger hastam.</span><span class="linebreak"></span>
<span class="line">‘quis furor? unde iterum regni integrata resurgit</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>Eumenis? ipsi etiam post omnia, comminus ipsi</span><span class="linebreak"></span>
<span class="line">stabitis? usque adeo geminas duxisse cohortes</span><span class="linebreak"></span>
<span class="line">et facinus mandasse parum est? quo deinde redibit</span><span class="linebreak"></span>
<span class="line">victor? in hosne sinus? o diri coniugis olim</span><span class="linebreak"></span>
<span class="line">felices tenebrae! datis, improba lumina, poenas:</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>haec spectanda dies. quo, saeve, minantia flectis</span><span class="linebreak"></span>
<span class="line">ora? quid alternus vultus pallorque ruborque</span><span class="linebreak"></span>
<span class="line">mutat, et obnixi frangunt mala murmura dentes?</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_218_312"><sup class="lineRef">312</sup>ore Pω ()</li><li class="note text" id="note_LCL498_218_321"><sup class="lineRef">321</sup>piae P: ipsae ω</li></ul></section></notes></section>