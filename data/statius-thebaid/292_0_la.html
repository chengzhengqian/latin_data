<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2">Quarta soporiferae superabant tempora nocti,</span><span class="linebreak"></span>
<span class="line">cum vacuae nubes et honor non omnibus astris,</span><span class="linebreak"></span>
<span class="line">afflatusque fugit curru maiore Bootes.</span><span class="linebreak"></span>
<span class="line">iamque ipsum defecit opus, cum providus Actor</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>Thiodamanta vocat: ‘satis haec inopina Pelasgis</span><span class="linebreak"></span>
<span class="line">gaudia: vix ullos tanto reor agmine saevam</span><span class="linebreak"></span>
<span class="line">effugisse necem, ni quos deformis in alto</span><span class="linebreak"></span>
<span class="line">sanguine degeneres occultat vita; secundis</span><span class="linebreak"></span>
<span class="line">pone modum; sunt et diris sua numina Thebis.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>forsitan et nobis modo quae favere recedunt.’</span><span class="linebreak"></span>
<span class="line">paruit, et madidas tollens ad sidera palmas:</span><span class="linebreak"></span>
<span class="line">‘Phoebe, tibi exuvias monstratae praemia noctis</span><span class="linebreak"></span>
<span class="line">nondum ablutus aquis (tibi enim haec ego sacra litavi)</span><span class="linebreak"></span>
<span class="line">trado ferus miles tripodum fidusque sacerdos.</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>si non dedecui tua iussa tulique prementem,</span><span class="linebreak"></span>
<span class="line">saepe veni, saepe hanc dignare irrumpere mentem.</span><span class="linebreak"></span>
<span class="line">nunc tibi crudus honos, trunca arma cruorque virorum:</span><span class="linebreak"></span>
<span class="line">at patrias si quando domos optataque, Paean,</span><span class="linebreak"></span>
<span class="line">templa, Lycie, dabis, tot ditia dona sacratis</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>postibus et totidem voti memor exige tauros.’</span><span class="linebreak"></span>
<span class="line">dixerat, et laetis socios revocabat ab armis.</span><span class="linebreak"></span>
<span class="line indent2">Venerat hos inter fato Calydonius Hopleus</span><span class="linebreak"></span>
<span class="line">Maenaliusque Dymas, dilecti regibus ambo,</span><span class="linebreak"></span>
<span class="line">regum ambo comites, quorum post funera maesti</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>vitam indignantur. prior Arcada concitat Hopleus:</span><span class="linebreak"></span>
<span class="line">‘nullane post manes regis tibi cura perempti,</span><span class="linebreak"></span>
<span class="line">clare Dyma, teneant quem iam fortasse volucres</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_150_352"><sup class="lineRef">352</sup>clare P (<span class="italic">cf. SB<sup>2</sup>
</span>): care ω</li></ul></section></notes></section>