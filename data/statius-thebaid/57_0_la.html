<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">iam pudet incepti, iam paenitet. ac velut ille</span><span class="linebreak"></span>
<span class="line">fluctibus Ioniis Calabrae datus arbiter alno</span><span class="linebreak"></span>
<span class="line">(nec rudis undarum, portus sed linquere amicos</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>purior Olenii frustra gradus impulit astri),</span><span class="linebreak"></span>
<span class="line">cum fragor hiberni subitus Iovis, omnia mundi</span><span class="linebreak"></span>
<span class="line">claustra tonant multusque polos inclinat Orion,</span><span class="linebreak"></span>
<span class="line">ipse quidem malit terras pugnatque reverti,</span><span class="linebreak"></span>
<span class="line">fert ingens a puppe Notus, tunc arte relicta</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>ingemit et caecas sequitur iam nescius undas:</span><span class="linebreak"></span>
<span class="line">talis Agenoreus ductor caeloque morantem</span><span class="linebreak"></span>
<span class="line">Luciferum et seros maerentibus increpat ortus.</span><span class="linebreak"></span>
<span class="line indent2">Ecce sub occiduas versae iam Noctis habenas</span><span class="linebreak"></span>
<span class="line">astrorumque obitus, ubi primum maxima Tethys</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>impulit Eoo cunctantem Hyperiona ponto,</span><span class="linebreak"></span>
<span class="line">ima flagellatis, signum lugubre malorum,</span><span class="linebreak"></span>
<span class="line">ponderibus trepidavit humus, motusque Cithaeron</span><span class="linebreak"></span>
<span class="line">antiquas dedit ire nives; tunc visa levari</span><span class="linebreak"></span>
<span class="line">culmina septenaeque iugo concurrere portae.</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>et prope sunt causae: gelido remeabat Eoo</span><span class="linebreak"></span>
<span class="line">iratus Fatis et tristis morte negata</span><span class="linebreak"></span>
<span class="line">Haemonides; necdum ora patent, dubiusque notari</span><span class="linebreak"></span>
<span class="line">signa dabat magnae longe manifesta ruinae</span><span class="linebreak"></span>
<span class="line">planctuque et gemitu; lacrimas nam protinus omnes</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>fuderat. haud aliter saltu devertitur orbus</span><span class="linebreak"></span>
<span class="line">pastor ab agrestum nocturna strage luporum,</span><span class="linebreak"></span>
<span class="line">cuius erile pecus silvis inopinus abegit</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_152_47"><sup class="lineRef">47</sup>adegit <span class="italic">Ellis</span>
</li></ul></section></notes></section>