<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">ede nefas, quod mirer ego invideantque Sorores.</span><span class="linebreak"></span>
<span class="line">atque adeo fratres (nostrique haec omina sunto</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>prima odii), fratres alterna in vulnera laeto</span><span class="linebreak"></span>
<span class="line">Marte ruant; sit qui rabidarum more ferarum</span><span class="linebreak"></span>
<span class="line">mandat atrox hostile caput, quique igne supremo</span><span class="linebreak"></span>
<span class="line">arceat exanimes et manibus aethera nudis</span><span class="linebreak"></span>
<span class="line">commaculet: iuvet ista ferum spectare Tonantem.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>praeterea ne sola furor mea regna lacessat,</span><span class="linebreak"></span>
<span class="line">quaere deis qui bella ferat, qui fulminis ignes</span><span class="linebreak"></span>
<span class="line">infestumque Iovem clipeo fumante repellat.</span><span class="linebreak"></span>
<span class="line">faxo haud sit cunctis levior metus atra movere</span><span class="linebreak"></span>
<span class="line">Tartara frondenti quam iungere Pelion Ossae.’</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>dixerat: atque illi iamdudum regia tristis</span><span class="linebreak"></span>
<span class="line">attremit oranti, suaque et quae desuper urguet</span><span class="linebreak"></span>
<span class="line">nutabat tellus: non fortius aethera vultu</span><span class="linebreak"></span>
<span class="line">torquet et astriferos inclinat Iuppiter axes.</span><span class="linebreak"></span>
<span class="line indent2">‘At tibi quos,’ inquit, ‘manes, qui limite praeceps</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>non licito per inane ruis?’ subit ille minantem</span><span class="linebreak"></span>
<span class="line">iam tenuis visu, iam vanescentibus armis,</span><span class="linebreak"></span>
<span class="line">iam pedes: exstincto tamen indecerptus in ore</span><span class="linebreak"></span>
<span class="line">augurii perdurat honos, obscuraque fronti</span><span class="linebreak"></span>
<span class="line">vitta manet, ramumque tenet morientis olivae:</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>‘si licet et sanctis hic ora resolvere fas est</span><span class="linebreak"></span>
<span class="line">manibus, o cunctis finitor maxime rerum</span><span class="linebreak"></span>
<span class="line">(at mihi, qui quondam causas elementaque noram,</span><span class="linebreak"></span>
<span class="line">et sator), oro, minas stimulataque corda remulce,</span><span class="linebreak"></span>
<span class="line">neve ira dignare hominem et tua iura timentem;</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_8_87"><sup class="lineRef">87</sup>interceptus Pω (<span class="italic">Barth</span>)</li></ul></section></notes></section>