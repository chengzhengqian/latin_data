<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">735</span><span class="br"></span>effugit; illi atra mersum caligine pectus</span><span class="linebreak"></span>
<span class="line">confudit sensus; pietas incerta vagatur</span><span class="linebreak"></span>
<span class="line">discordantque metus, impellunt credere Parcae.</span><span class="linebreak"></span>
<span class="line indent2">Turbidus interea ruptis venientia portis</span><span class="linebreak"></span>
<span class="line">agmina belligeri Capaneus agit aequore campi,</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>cornua nunc equitum, cuneos nunc ille pedestres,</span><span class="linebreak"></span>
<span class="line">et proculcantes moderantum funera currus;</span><span class="linebreak"></span>
<span class="line">idem altas turres saxis et turbine crebro</span><span class="linebreak"></span>
<span class="line">laxat, agit turmas idem atque in sanguine fumat.</span><span class="linebreak"></span>
<span class="line">nunc spargit torquens volucri nova vulnera plumbo,</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>nunc iaculum excusso rotat in sublime lacerto,</span><span class="linebreak"></span>
<span class="line">nullaque tectorum subit ad fastigia quae non</span><span class="linebreak"></span>
<span class="line">deferat hasta virum perfusaque caede recurrat.</span><span class="linebreak"></span>
<span class="line">nec iam aut Oeniden aut Hippomedonta peremptos</span><span class="linebreak"></span>
<span class="line">aut vatem Pelopea phalanx aut Arcada credunt;</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>quin socium coiisse animas et corpore in uno</span><span class="linebreak"></span>
<span class="line">stare omnes, ita cuncta replet. non ullius aetas,</span><span class="linebreak"></span>
<span class="line">non cultus, non forma movet; pugnantibus idem</span><span class="linebreak"></span>
<span class="line">supplicibusque furit; non quisquam obsistere contra,</span><span class="linebreak"></span>
<span class="line">non belli temptare vices: procul arma furentis</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>terribilesque iubas et frontem cassidis horrent.</span><span class="linebreak"></span>
<span class="line indent2">At pius electa murorum in parte Menoeceus</span><span class="linebreak"></span>
<span class="line">iam sacer aspectu solitoque augustior ore,</span><span class="linebreak"></span>
<span class="line">ceu subito in terras supero demissus ab axe,</span><span class="linebreak"></span>
<span class="line">constitit, exempta manifestus casside nosci,</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>despexitque acies hominum et clamore profundo</span><span class="linebreak"></span>
<span class="line">convertit campum iussitque silentia bello.</span><span class="linebreak"></span>
<span class="line">â€˜armorum superi, tuque o qui funere tanto</span><span class="linebreak"></span>
<span class="line">indulges mihi, Phoebe, mori, date gaudia Thebis</span><span class="linebreak"></span>
<span class="line">quae pepigi et toto quae sanguine prodigus emi.</span><span class="linebreak"></span>
</p></section><notes></notes></section>