<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">impulsaeque Noto frondes cassusque valeret</span><span class="linebreak"></span>
<span class="line">exanimare timor. nec vos incessere luctu</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>orba habeo; fixum matri immotumque manebat</span><span class="linebreak"></span>
<span class="line">hac altrice nefas. atquin et blandus ad illam,</span><span class="linebreak"></span>
<span class="line">nate, magis, solam nosse atque audire vocantem</span><span class="linebreak"></span>
<span class="line">ignarusque mei. nulla ex te gaudia matri.</span><span class="linebreak"></span>
<span class="line">illa tuos questus lacrimososque impia risus</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>audiit et vocis decerpsit murmura primae.</span><span class="linebreak"></span>
<span class="line">illa tibi genetrix semper dum vita manebat,</span><span class="linebreak"></span>
<span class="line">nunc ego. sed miserae mihi nec punire potestas</span><span class="linebreak"></span>
<span class="line">sic meritam! quid dona, duces, quid inania fertis</span><span class="linebreak"></span>
<span class="line">iusta rogis? illam (nil poscunt amplius umbrae),</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>illam, oro, cineri simul excisaeque parenti</span><span class="linebreak"></span>
<span class="line">reddite, quaeso, duces, per ego haec primordia belli,</span><span class="linebreak"></span>
<span class="line">cui peperi; sic aequa gemant mihi funera matres</span><span class="linebreak"></span>
<span class="line">Ogygiae.’ sternit crines iteratque precando:</span><span class="linebreak"></span>
<span class="line">‘reddite, nec vero crudelem avidamque vocate</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>sanguinis: occumbam pariter, dum vulnere iusto</span><span class="linebreak"></span>
<span class="line">exsaturata oculos unum impellamur in ignem.’</span><span class="linebreak"></span>
<span class="line">talia vociferans alia de parte gementem</span><span class="linebreak"></span>
<span class="line">Hypsipylen (neque enim illa comas nec pectora servat)</span><span class="linebreak"></span>
<span class="line">agnovit longe et socium indignata dolorem:</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>‘hoc saltem, o proceres, tuque o, cui pignora nostri</span><span class="linebreak"></span>
<span class="line">proturbata tori, prohibete; auferte supremis</span><span class="linebreak"></span>
<span class="line">invisam exsequiis. quid se funesta parenti</span><span class="linebreak"></span>
<span class="line">miscet et in nostris spectatur et ipsa ruinis?</span><span class="linebreak"></span>
<span class="line">cui luget complexa suos?’ ait atque repente</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>concidit abruptisque obmutuit ore querelis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_338_161"><sup class="lineRef">161</sup>ad PΨ: et ω</li><li class="note text" id="note_LCL207_338_181"><sup class="lineRef">181-83</sup>
<span class="italic">sic fere</span> P (<span class="italic">sed</span> auferte <span class="italic">om</span>., fecisse <span class="italic">pro</span> funesta): ω <span class="italic">apud Hill requiras</span>
</li><li class="note text" id="note_LCL207_338_184"><sup class="lineRef">184-85</sup>
<span class="italic">om</span>. P, <span class="italic">damnavit O. Mueller</span>
</li></ul></section></notes></section>