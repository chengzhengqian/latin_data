<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">est ubi Martigenae socium pulvinar Amori</span><span class="linebreak"></span>
<span class="line">obtinet. interius tecti in penetralibus altis</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>et cum Morte iacet, nullique ea tristis imago</span><span class="linebreak"></span>
<span class="line">cernitur. hae species. ipse autem umentia subter</span><span class="linebreak"></span>
<span class="line">antra soporifero stipatos flore tapetas</span><span class="linebreak"></span>
<span class="line">incubat; exhalant vestes et corpore pigro</span><span class="linebreak"></span>
<span class="line">strata calent, supraque torum niger efflat anhelo</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>ore vapor; manus haec fusos a tempore laevo</span><span class="linebreak"></span>
<span class="line">sustentat crines, haec cornu oblita remisit.</span><span class="linebreak"></span>
<span class="line">adsunt innumero circum vaga Somnia vultu,</span><span class="linebreak"></span>
<span class="line">vera simul falsis permixtaque †flumina flammis †</span><span class="linebreak"></span>
<span class="line">Noctis opaca cohors, trabibusque ac postibus haerent,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>aut tellure iacent. tenuis, qui circuit aulam,</span><span class="linebreak"></span>
<span class="line">invalidusque nitor, primosque hortantia somnos</span><span class="linebreak"></span>
<span class="line">languida succiduis exspirant lumina flammis.</span><span class="linebreak"></span>
<span class="line indent2">Huc se caeruleo libravit ab aethere virgo</span><span class="linebreak"></span>
<span class="line">discolor: effulgent silvae, tenebrosaque tempe</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>arrisere deae, et zonis lucentibus icta</span><span class="linebreak"></span>
<span class="line">evigilat domus; ipse autem nec lampade clara</span><span class="linebreak"></span>
<span class="line">nec sonitu nec voce deae perculsus eodem</span><span class="linebreak"></span>
<span class="line">more iacet, donec radios Thaumantias omnes</span><span class="linebreak"></span>
<span class="line">impulit inque oculos penitus descendit inertes.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>tunc sic orsa loqui nimborum fulva creatrix:</span><span class="linebreak"></span>
<span class="line">‘Sidonios te Iuno duces, mitissime divum</span><span class="linebreak"></span>
<span class="line">Somne, iubet populumque trucis defigere Cadmi,</span><span class="linebreak"></span>
<span class="line">qui nunc eventu belli tumefactus Achaeum</span><span class="linebreak"></span>
<span class="line">pervigil asservat vallum et tua iura recusat.</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>da precibus tantis; rara est hoc posse facultas</span><span class="linebreak"></span>
<span class="line">placatumque Iovem dextra Iunone mereri.’</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_134_113"><sup class="lineRef">113</sup>tristia blandis <span class="italic">edd. plerique, alii alia coni</span>.: flumina flammis Pψ (112–17 <span class="italic">om</span>. ω)</li></ul></section></notes></section>