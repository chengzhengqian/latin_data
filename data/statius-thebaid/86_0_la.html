<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">assueti vacuamque diem praecingere gyro.</span><span class="linebreak"></span>
<span class="line">ipse annis sceptrisque subit venerabilis aeque:</span><span class="linebreak"></span>
<span class="line">ut possessa diu taurus meat arduus inter</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>pascua iam laxa cervice et inanibus armis,</span><span class="linebreak"></span>
<span class="line">dux tamen: haud illum bello attemptare iuvencis</span><span class="linebreak"></span>
<span class="line">sunt animi; nam trunca vident de vulnere multo</span><span class="linebreak"></span>
<span class="line">cornua et ingentes plagarum in pectore nodos.</span><span class="linebreak"></span>
<span class="line indent2">Proxima longaevo profert Dircaeus Adrasto</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>signa gener, cui bella favent, cui commodat iras</span><span class="linebreak"></span>
<span class="line">cuncta cohors: huic et patria de sede volentes</span><span class="linebreak"></span>
<span class="line">advenere viri, seu quos movet exsul et haesit</span><span class="linebreak"></span>
<span class="line">tristibus aucta fides, seu quis mutare potentes</span><span class="linebreak"></span>
<span class="line">praecipuum, multi, melior quos causa querenti</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>conciliat; dederat nec non socer ipse regendas</span><span class="linebreak"></span>
<span class="line">Aegion Arenenque, et quas Theseia Troezen</span><span class="linebreak"></span>
<span class="line">addit opes, ne rara movens inglorius iret</span><span class="linebreak"></span>
<span class="line">agmina, neu raptos patriae sentiret honores.</span><span class="linebreak"></span>
<span class="line">idem habitus, eadem arma viro quae debitus hospes</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>hiberna sub nocte tulit: Teumesius implet</span><span class="linebreak"></span>
<span class="line">terga leo et gemino lucent hastilia ferro,</span><span class="linebreak"></span>
<span class="line">aspera vulnifico subter latus ense riget Sphinx.</span><span class="linebreak"></span>
<span class="line">iam regnum matrisque sinus fidasque sorores</span><span class="linebreak"></span>
<span class="line">spe votisque tenet, tamen et de turre suprema</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>attonitam totoque exstantem corpore longe</span><span class="linebreak"></span>
<span class="line">respicit Argian; haec mentem oculosque reducit</span><span class="linebreak"></span>
<span class="line">coniugis et dulces avertit pectore Thebas.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_210_67"><sup class="lineRef">67</sup>vacuoque Pω (<span class="italic">Garrod</span>)</li><li class="note text" id="note_LCL207_210_90"><sup class="lineRef">90</sup>extantem ω: insta- P</li><li class="note" id="note_LCL207_210_11b"><a class="footnoteCrossrefLink" href="#target_note_LCL207_210_11b" title="Click to highlight in text"><sup class="lineRef">11</sup>evidence for places so named in Argolis. The scholiast calls them cities of Arcadia. How Adrastus came to dispose of their contingents is not clear, but his reason might be to give his son-in-law a show of independence.</a></li><script type="text/javascript">document.getElementById('note_LCL207_210_11b').style.display = "none";</script></ul></section></notes></section>