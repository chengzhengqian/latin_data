<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">nunc age, nunc totis in me conitere flammis,</span><span class="linebreak"></span>
<span class="line"><span class="br"></span><span class="lineNumber">905</span><span class="br"></span>Iuppiter! an pavidas tonitru turbare puellas</span><span class="linebreak"></span>
<span class="line">fortior et soceri turres exscindere Cadmi?’</span><span class="linebreak"></span>
<span class="line indent2">Ingemuit dictis superum dolor; ipse furentem</span><span class="linebreak"></span>
<span class="line">risit et incussa sanctarum mole comarum,</span><span class="linebreak"></span>
<span class="line">‘quaenam spes hominum tumidae post proelia Phlegrae?</span><span class="linebreak"></span>
<span class="line"><span class="br"></span><span class="lineNumber">910</span><span class="br"></span>tune etiam feriendus?’ ait. premit undique lentum</span><span class="linebreak"></span>
<span class="line">turba deum frendens et tela ultricia poscit,</span><span class="linebreak"></span>
<span class="line">nec iam audet Fatis turbata obsistere coniunx.</span><span class="linebreak"></span>
<span class="line">ipsa dato nondum caelestis regia signo</span><span class="linebreak"></span>
<span class="line">sponte tonat, coeunt ipsae sine flamine nubes</span><span class="linebreak"></span>
<span class="line"><span class="br"></span><span class="lineNumber">915</span><span class="br"></span>accurruntque imbres: Stygias rupisse catenas</span><span class="linebreak"></span>
<span class="line">Iapetum aut victam supera ad convexa levari</span><span class="linebreak"></span>
<span class="line">Inarimen Aetnamve putes. pudet ista timere</span><span class="linebreak"></span>
<span class="line">caelicolas; sed cum in media vertigine mundi</span><span class="linebreak"></span>
<span class="line">stare virum insanasque vident deposcere pugnas,</span><span class="linebreak"></span>
<span class="line"><span class="br"></span><span class="lineNumber">920</span><span class="br"></span>mirantur taciti et dubio pro fulmine pallent.</span><span class="linebreak"></span>
<span class="line">coeperat Ogygiae supra fastigia turris</span><span class="linebreak"></span>
<span class="line">arcanum mugire polus caelumque tenebris</span><span class="linebreak"></span>
<span class="line">auferri: tenet ille tamen, quas non videt, arces,</span><span class="linebreak"></span>
<span class="line">fulguraque attritis quotiens micuere procellis,</span><span class="linebreak"></span>
<span class="line"><span class="br"></span><span class="lineNumber">925</span><span class="br"></span>‘his,’ ait, ‘in Thebas, his iam decet ignibus uti,</span><span class="linebreak"></span>
<span class="line">hinc renovare faces lassamque accendere quercum.’</span><span class="linebreak"></span>
<span class="line">talia dicentem toto Iove fulmen adactum</span><span class="linebreak"></span>
<span class="line">corripuit: primae fugere in nubila cristae,</span><span class="linebreak"></span>
<span class="line">et clipei niger umbo cadit, iamque omnia lucent</span><span class="linebreak"></span>
<span class="line"><span class="br"></span><span class="lineNumber">930</span><span class="br"></span>membra viri. cedunt acies, et terror utrimque,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_192_906"><sup class="lineRef">906</sup>fortior ω: -ius P</li></ul></section></notes></section>