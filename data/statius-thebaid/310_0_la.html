<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">820</span><span class="br"></span>iam vocis, iam mentis inops. sic aspera tigris</span><span class="linebreak"></span>
<span class="line">fetibus abreptis Scythico deserta sub antro</span><span class="linebreak"></span>
<span class="line">accubat et tepidi lambit vestigia saxi;</span><span class="linebreak"></span>
<span class="line">nusquam irae, sedit rabidi feritasque famesque</span><span class="linebreak"></span>
<span class="line">oris, eunt praeter secura armenta gregesque:</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>aspicit illa iacens; ubi enim quibus ubera pascat</span><span class="linebreak"></span>
<span class="line">aut quos ingenti premat exspectata rapina?</span><span class="linebreak"></span>
<span class="line indent2">Hactenus arma, tubae, ferrumque et vulnera: sed nunc</span><span class="linebreak"></span>
<span class="line">comminus astrigeros Capaneus tollendus in axes.</span><span class="linebreak"></span>
<span class="line">non mihi iam solito vatum de more canendum;</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>maior ab Aoniis poscenda amentia lucis:</span><span class="linebreak"></span>
<span class="line">mecum omnes audete deae! sive ille profunda</span><span class="linebreak"></span>
<span class="line">missus nocte furor, Capaneaque signa secutae</span><span class="linebreak"></span>
<span class="line">arma Iovem contra Stygiae rapuere Sorores,</span><span class="linebreak"></span>
<span class="line">seu virtus egressa modum, seu gloria praeceps</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>et magnae data fama neci, seu laeta malorum</span><span class="linebreak"></span>
<span class="line">principia et blandae superum mortalibus irae.</span><span class="linebreak"></span>
<span class="line indent2">Iam sordent terrena viro taedetque profundae</span><span class="linebreak"></span>
<span class="line">caedis, et exhaustis olim Graiumque suisque</span><span class="linebreak"></span>
<span class="line">missilibus lassa respexit in aethera dextra.</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>ardua mox torvo metitur culmina visu,</span><span class="linebreak"></span>
<span class="line">innumerosque gradus gemina latus arbore clausos,</span><span class="linebreak"></span>
<span class="line">aërium sibi portat iter, longeque timendus</span><span class="linebreak"></span>
<span class="line">multifidam quercum flagranti lumine vibrat;</span><span class="linebreak"></span>
<span class="line">arma rubent una clipeoque incenditur ignis.</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>‘hac,’ ait, ‘in Thebas, hac me iubet ardua virtus</span><span class="linebreak"></span>
<span class="line">ire, Menoeceo qua lubrica sanguine turris.</span><span class="linebreak"></span>
<span class="line">experiar quid sacra iuvent, an falsus Apollo.’</span><span class="linebreak"></span>
<span class="line">dicit, et alterno captiva in moenia gressu</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_186_823"><sup class="lineRef">823</sup>rapidi P: rabies ω (<span class="italic">Vollmer</span>)</li><li class="note text" id="note_LCL498_186_830"><sup class="lineRef">830</sup>amentia Pψ∑: audacia <span class="italic">vel</span> -atia ω</li><li class="note text" id="note_LCL498_186_835"><sup class="lineRef">835</sup>seu magnae Pω (<span class="italic">SB</span>) fama : fata Pω</li><li class="note text" id="note_LCL498_186_841"><sup class="lineRef">841</sup>cl(a)usus Pω (<span class="italic">Wernsdorf</span>)</li></ul></section></notes></section>