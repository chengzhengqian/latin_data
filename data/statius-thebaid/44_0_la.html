<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">parcior eloquio et medii reverentior aequi</span><span class="linebreak"></span>
<span class="line">inciperes. neque te furibundae crimine mentis</span><span class="linebreak"></span>
<span class="line">arguerim: mandata refers. nunc omnia quando</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>plena minis, nec sceptra fide nec pace sequestra</span><span class="linebreak"></span>
<span class="line">poscitis, et propior capulo manus, haec mea regi</span><span class="linebreak"></span>
<span class="line">Argolico, nondum aequa tuis, vice dicta reporta:</span><span class="linebreak"></span>
<span class="line">quae sors iusta mihi, quae non indebitus annis</span><span class="linebreak"></span>
<span class="line">sceptra dicavit honos, teneo longumque tenebo:</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>te penes Inachiae dotalis regia dono</span><span class="linebreak"></span>
<span class="line">coniugis, et Danaae (quid enim maioribus actis</span><span class="linebreak"></span>
<span class="line">invideam?) cumulentur opes. felicibus Argos</span><span class="linebreak"></span>
<span class="line">auspiciis Lernamque regas: nos horrida Dirces</span><span class="linebreak"></span>
<span class="line">pascua et Euboicis artatas fluctibus oras,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>non indignati miserum dixisse parentem</span><span class="linebreak"></span>
<span class="line">Oedipoden: tibi larga (Pelops et Tantalus auctor)</span><span class="linebreak"></span>
<span class="line">nobilitas, propiorque fluat de sanguine iuncto</span><span class="linebreak"></span>
<span class="line">Iuppiter. anne feret luxu consueta paterno</span><span class="linebreak"></span>
<span class="line">hunc regina larem? nostrae cui iure sorores</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>anxia pensa trahant, longo quam sordida luctu</span><span class="linebreak"></span>
<span class="line">mater et ex imis auditus forte tenebris</span><span class="linebreak"></span>
<span class="line">offendat sacer ille senex. iam pectora vulgi</span><span class="linebreak"></span>
<span class="line">assuevere iugo: pudet heu plebisque patrumque:</span><span class="linebreak"></span>
<span class="line">ne totiens incerta ferant mutentque gementes</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>imperia et dubio pigeat parere tyranno.</span><span class="linebreak"></span>
<span class="line">non parcit populis regnum breve; respice quantus</span><span class="linebreak"></span>
<span class="line">horror, ut attoniti nostro in discrimine cives.</span><span class="linebreak"></span>
<span class="line">hosne ego, quis certa est sub te duce poena, relinquam?</span><span class="linebreak"></span>
<span class="line">iratus, germane, venis. fac velle: nec ipsi,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_126_447"><sup class="lineRef">447</sup>horror et <span class="italic">Koestlin</span>
</li></ul></section></notes></section>