<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">dum patrios casus famaeque exorsa retracto</span><span class="linebreak"></span>
<span class="line">ambitiosa meae (pietas haec magna fidesque!),</span><span class="linebreak"></span>
<span class="line">exsolvi tibi, Lemne, nefas. ubi letifer anguis?</span><span class="linebreak"></span>
<span class="line">ferte, duces, meriti si qua est mihi gratia duri,</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>si quis honos dictis; aut vos exstinguite ferro,</span><span class="linebreak"></span>
<span class="line">ne tristes dominos orbamque inimica revisam</span><span class="linebreak"></span>
<span class="line">Eurydicen, quamquam haud illi mea cura dolendo</span><span class="linebreak"></span>
<span class="line">cesserit. hocne ferens onus illaetabile matris</span><span class="linebreak"></span>
<span class="line">transfundam gremio? quae me prius ima sub umbras</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>mergat humus?’ simul haec terraque et sanguine vultum</span><span class="linebreak"></span>
<span class="line">sordida magnorum circa vestigia regum</span><span class="linebreak"></span>
<span class="line">vertitur et tacite maerentibus imputat undas.</span><span class="linebreak"></span>
<span class="line indent2">Et iam sacrifici subitus per tecta Lycurgi</span><span class="linebreak"></span>
<span class="line">nuntius implerat lacrimis ipsumque domumque,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>ipsum adventantem Persei vertice sancto</span><span class="linebreak"></span>
<span class="line">montis, ubi averso dederat prosecta Tonanti,</span><span class="linebreak"></span>
<span class="line">et caput iratis rediens quassabat ab extis.</span><span class="linebreak"></span>
<span class="line">hic sese Argolicis immunem servat ab armis,</span><span class="linebreak"></span>
<span class="line">haud animi vacuus, sed templa araeque tenebant.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>necdum etiam responsa deum monitusque vetusti</span><span class="linebreak"></span>
<span class="line">exciderant voxque ex adytis accepta profundis:</span><span class="linebreak"></span>
<span class="line">‘prima, Lycurge, dabis Dircaeo funera bello.’</span><span class="linebreak"></span>
<span class="line">id cavet, et maestus vicini pulvere Martis</span><span class="linebreak"></span>
<span class="line">angitur ad lituos periturisque invidet armis.</span><span class="linebreak"></span>
<span class="line indent2"><span class="br"></span><span class="lineNumber">650</span><span class="br"></span>Ecce (fides superum!) laceras comitata Thoantis</span><span class="linebreak"></span>
<span class="line">aduehit exsequias, contra subit obvia mater,</span><span class="linebreak"></span>
<span class="line">femineos coetus plangentiaque agmina ducens.</span><span class="linebreak"></span>
</p>
</section><notes></notes></section>