<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">arma, nec accedit domino tutela minori.</span><span class="linebreak"></span>
<span class="line indent2">Ergo alacer trepidos sic erigit augur Achivos:</span><span class="linebreak"></span>
<span class="line">‘magna deum mandata, duces, monitusque verendos</span><span class="linebreak"></span>
<span class="line">advehimus: non hae nostro de pectore voces:</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>ille canit, cui me famulari et sumere vittas</span><span class="linebreak"></span>
<span class="line">vestra fides, ipso non discordante, subegit.</span><span class="linebreak"></span>
<span class="line">nox fecunda operum pulchraeque accommoda fraudi</span><span class="linebreak"></span>
<span class="line">panditur augurio divum; vocat obvia Virtus,</span><span class="linebreak"></span>
<span class="line">et poscit Fortuna manus. stupet obruta somno</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Aonidum legio: tempus nunc funera regum</span><span class="linebreak"></span>
<span class="line">ulcisci miserumque diem; rapite arma morasque</span><span class="linebreak"></span>
<span class="line">frangite portarum: sociis hoc subdere flammas,</span><span class="linebreak"></span>
<span class="line">hoc tumulare suos. equidem haec et Marte diurno,</span><span class="linebreak"></span>
<span class="line">dum res infractae pulsique in terga redimus,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>(per tripodas iuro et rapti nova fata magistri)</span><span class="linebreak"></span>
<span class="line">vidi, et me volucres circum plausere secundae.</span><span class="linebreak"></span>
<span class="line">sed nunc certa fides. modo me sub nocte silenti</span><span class="linebreak"></span>
<span class="line">ipse, ipse assurgens iterum tellure soluta,</span><span class="linebreak"></span>
<span class="line">qualis erat (solos infecerat umbra iugales),</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Amphiaraus adit: non vanae monstra quietis,</span><span class="linebreak"></span>
<span class="line">nec somno comperta loquor. “tune,” inquit, “inertes</span><span class="linebreak"></span>
<span class="line">Inachidas (redde haec Parnasia serta meosque</span><span class="linebreak"></span>
<span class="line">redde deos) tantam patiere amittere noctem,</span><span class="linebreak"></span>
<span class="line">degener? haec egomet caeli secreta vagosque</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>edocui lapsus? vade heia, ulciscere ferro</span><span class="linebreak"></span>
<span class="line">nos saltem!” dixit, meque haec ad limina visus</span><span class="linebreak"></span>
<span class="line">cuspide sublata totoque impellere curru.</span><span class="linebreak"></span>
</p>
</section><notes></notes></section>