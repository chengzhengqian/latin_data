<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">tecta vide, fratremque (quid aufers lumina?), fratrem</span><span class="linebreak"></span>
<span class="line">alloquere et regnum iam me sub iudice posce:</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>aut dabit, aut ferrum causa meliore resumes.</span><span class="linebreak"></span>
<span class="line">anne times ne forte doli, et te conscia mater</span><span class="linebreak"></span>
<span class="line">decipiam? non sic miseros fas omne penates</span><span class="linebreak"></span>
<span class="line">effugit: vix Oedipode ducente timeres.</span><span class="linebreak"></span>
<span class="line">nupsi equidem peperique nefas, sed diligo tales</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>(a dolor!) et vestros etiamnum excuso furores.</span><span class="linebreak"></span>
<span class="line">quod si adeo perstas, ultro tibi, saeve, triumphum</span><span class="linebreak"></span>
<span class="line">detulimus: religa captas in terga sorores,</span><span class="linebreak"></span>
<span class="line">inice vincla mihi: gravis huc utcumque feretur</span><span class="linebreak"></span>
<span class="line">et pater. ad vestrum gemitus nunc verto pudorem,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>Inachidae, liquistis enim parvosque senesque</span><span class="linebreak"></span>
<span class="line">et lacrimas has quisque domi: sua credite matri</span><span class="linebreak"></span>
<span class="line">viscera! si vobis hic parvo in tempore carus</span><span class="linebreak"></span>
<span class="line">(sitque precor), quid me, oro, decet quidve ista, Pelasgi,</span><span class="linebreak"></span>
<span class="line">ubera? ab Hyrcanis hoc Odrysiisve tulissem</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>regibus, et si qui nostros vicere furores.</span><span class="linebreak"></span>
<span class="line">annuite, aut natum complexa superstite bello</span><span class="linebreak"></span>
<span class="line">hic moriar.’</span><span class="linebreak"></span>
<span class="line indent4">Tumidas frangebant dicta cohortes,</span><span class="linebreak"></span>
<span class="line">nutantesque virum galeas et sparsa videres</span><span class="linebreak"></span>
<span class="line">fletibus arma piis. quales ubi tela virosque</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>pectoris impulsu rabidi stravere leones,</span><span class="linebreak"></span>
<span class="line">protinus ira minor, gaudentque in corpore capto</span><span class="linebreak"></span>
<span class="line">securam differre famem: sic flexa Pelasgum</span><span class="linebreak"></span>
<span class="line">corda labant, ferrique avidus mansueverat ardor.</span><span class="linebreak"></span>
<span class="line indent2">Ipse etiam ante oculos nunc matris ad oscula versus,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_436_509"><sup class="lineRef">509</sup>posce ω: -es P</li></ul></section></notes></section>