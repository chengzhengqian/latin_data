<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2">Iamque per Argolicas Erebo sata virgo cohortes</span><span class="linebreak"></span>
<span class="line">vestigat Polynicis iter portisque sub ipsis</span><span class="linebreak"></span>
<span class="line">invenit, incertum leto tot iniqua fugane</span><span class="linebreak"></span>
<span class="line">exeat, et dubios turbabant omina sensus.</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>viderat, obscura vallum dum nocte pererrat</span><span class="linebreak"></span>
<span class="line">aeger consilii curisque novissima volvens,</span><span class="linebreak"></span>
<span class="line">coniugis Argiae laceram cum lampade maesta</span><span class="linebreak"></span>
<span class="line">effigiem (sunt monstra deum: sic ire parabat,</span><span class="linebreak"></span>
<span class="line">has latura viro taedas erat): ergo roganti</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>quae via quisve dolor, cur maesta insignia, tantum</span><span class="linebreak"></span>
<span class="line">fleverat atque manu tacitos averterat ignes.</span><span class="linebreak"></span>
<span class="line">scit mentem vidisse nefas; etenim unde Mycenis</span><span class="linebreak"></span>
<span class="line">afforet et vallum coniunx inopina subiret?</span><span class="linebreak"></span>
<span class="line">sed fati monitus vicinaque funera sentit,</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>ac sentire timet. cum vero Acherontis aperti</span><span class="linebreak"></span>
<span class="line">Dira ter admoto tetigit thoraca flagello,</span><span class="linebreak"></span>
<span class="line">ardet inops animi, nec tam considere regno</span><span class="linebreak"></span>
<span class="line">quam scelus et caedem et perfossi in sanguine fratris</span><span class="linebreak"></span>
<span class="line">exspirare cupit, subitusque affatur Adrastum:</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>‘sera quidem, extremus socium gentisque superstes</span><span class="linebreak"></span>
<span class="line">Argolicae, consulta, pater, iam rebus in artis</span><span class="linebreak"></span>
<span class="line">aggredior; tunc tempus erat, cum sanguis Achivum</span><span class="linebreak"></span>
<span class="line">integer, ire ultro propriamque capessere pugnam,</span><span class="linebreak"></span>
<span class="line">non plebis Danaae florem regumque verendas</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>obiectare animas, ut lamentabile tantis</span><span class="linebreak"></span>
<span class="line">urbibus induerem capiti decus.ast ea quando</span><span class="linebreak"></span>
<span class="line">praeteriit virtus, nunc saltem exsolvere fas sit</span><span class="linebreak"></span>
<span class="line">quae merui. scis namque, socer, licet alta recondas</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_206_139"><sup class="lineRef">139</sup>turbabant ω: turbarant P∑</li><li class="note text" id="note_LCL498_206_161"><sup class="lineRef">161</sup>ast ea ψ: aspera Pω</li></ul></section></notes></section>