<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">vis probat; haec circum spumis lunaribus unguit</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>callidus atque hilari perfundit cuncta veneno.</span><span class="linebreak"></span>
<span class="line">non hoc Pasithea blandarum prima sororum,</span><span class="linebreak"></span>
<span class="line">non Decor Idaliusque puer, sed Luctus et Irae</span><span class="linebreak"></span>
<span class="line">et Dolor et tota pressit Discordia dextra.</span><span class="linebreak"></span>
<span class="line">prima fides operi, Cadmum comitata iacentem</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>Harmonia versis in sibila dira querelis</span><span class="linebreak"></span>
<span class="line">Illyricos longo sulcavit pectore campos.</span><span class="linebreak"></span>
<span class="line">improba mox Semele vix dona nocentia collo</span><span class="linebreak"></span>
<span class="line">induit, et fallax intravit limina Iuno.</span><span class="linebreak"></span>
<span class="line">teque etiam, infelix, perhibent, Iocasta, decorum</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>possedisse nefas; vultus hac laude colebas,</span><span class="linebreak"></span>
<span class="line">heu quibus, heu, placitura toris! post longior ordo.</span><span class="linebreak"></span>
<span class="line">tunc donis Argia nitet vilesque sororis</span><span class="linebreak"></span>
<span class="line">ornatus sacro praeculta supervenit auro.</span><span class="linebreak"></span>
<span class="line">viderat hoc coniunx perituri vatis, et aras</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>ante omnes epulasque trucem secreta coquebat</span><span class="linebreak"></span>
<span class="line">invidiam, saevis detur si quando potiri</span><span class="linebreak"></span>
<span class="line">cultibus, heu nihil auguriis adiuta propinquis.</span><span class="linebreak"></span>
<span class="line">quos optat gemitus, quantas cupit impia clades!</span><span class="linebreak"></span>
<span class="line">digna quidem: sed quid miseri decepta mariti</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>arma, quid insontes nati meruere furores?</span><span class="linebreak"></span>
<span class="line indent2">Postquam regales epulas et gaudia vulgi</span><span class="linebreak"></span>
<span class="line">bisseni clausere dies, Ismenius heros</span><span class="linebreak"></span>
<span class="line">respicere ad Thebas iamque et sua quaerere regna.</span><span class="linebreak"></span>
</p>
</section><notes></notes></section>