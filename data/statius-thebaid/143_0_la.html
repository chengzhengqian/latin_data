<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2">Tunc pius Oeclides, ut prima silentia vulgi</span><span class="linebreak"></span>
<span class="line">mollior ira dedit, placidasque accessus ad aures:</span><span class="linebreak"></span>
<span class="line">‘audite, o ductor Nemeae lectique potentes</span><span class="linebreak"></span>
<span class="line">Inachidae, quae certus agi manifestat Apollo.</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>iste quidem Argolicis haud olim indebitus armis</span><span class="linebreak"></span>
<span class="line">luctus adest, recto descendunt limite Parcae:</span><span class="linebreak"></span>
<span class="line">et sitis interitu fluviorum et letifer anguis</span><span class="linebreak"></span>
<span class="line">et puer, heu nostri signatus nomine fati,</span><span class="linebreak"></span>
<span class="line">Archemorus, cuncta haec superum demissa suprema</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>mente fluunt. differte animos festinaque tela</span><span class="linebreak"></span>
<span class="line">ponite; mansuris donandus honoribus infans.</span><span class="linebreak"></span>
<span class="line">et meruit; det pulchra suis libamina Virtus</span><span class="linebreak"></span>
<span class="line">manibus, atque utinam plures innectere pergas,</span><span class="linebreak"></span>
<span class="line">Phoebe, moras, semperque novis bellare vetemur</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>casibus, et semper Thebe funesta recedat.</span><span class="linebreak"></span>
<span class="line">at vos magnorum transgressi fata parentum</span><span class="linebreak"></span>
<span class="line">felices, longum quibus hinc per saecula nomen,</span><span class="linebreak"></span>
<span class="line">dum Lernaea palus et dum pater Inachus ibit,</span><span class="linebreak"></span>
<span class="line">dum Nemea tremulas campis iaculabitur umbras,</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>ne fletu violate sacrum, ne plangite divos:</span><span class="linebreak"></span>
<span class="line">nam deus iste, deus, Pyliae nec fata senectae</span><span class="linebreak"></span>
<span class="line">maluerit, Phrygiis aut degere longius annis.’</span><span class="linebreak"></span>
<span class="line">finierat, caeloque cavam nox induit umbram.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_324_732"><sup class="lineRef">732</sup>accessus Ψ: -ssit Pω</li><li class="note text" id="note_LCL207_324_742"><sup class="lineRef">742</sup>sui <span class="italic">Poynton</span> virtus <span class="italic">edd</span>. (<span class="italic">Hill</span>)</li></ul></section></notes></section>