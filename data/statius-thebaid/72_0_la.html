<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">multa super bello generisque tumentibus amens</span><span class="linebreak"></span>
<span class="line">incertusque animi, daret armis iura novosque</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>gentibus incuteret stimulos, an frena teneret</span><span class="linebreak"></span>
<span class="line">irarum et motos capulis astringeret enses.</span><span class="linebreak"></span>
<span class="line">hinc pacis tranquilla movent, atque inde pudori</span><span class="linebreak"></span>
<span class="line">foeda quies, flectique nova dulcedine pugnae</span><span class="linebreak"></span>
<span class="line">difficiles populi; dubio sententia tandem</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>sera placet, vatum mentes ac provida veri</span><span class="linebreak"></span>
<span class="line">sacra movere deum. sollers, tibi cura futuri,</span><span class="linebreak"></span>
<span class="line">Amphiaraë, datur, iuxtaque Amythaone cretus</span><span class="linebreak"></span>
<span class="line">iam senior (sed mente viret Phoeboque) Melampus</span><span class="linebreak"></span>
<span class="line">associat passus: dubium cui pronus Apollo</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>oraque Cirrhaea satiarit largius unda.</span><span class="linebreak"></span>
<span class="line">principio fibris pecudumque in sanguine divos</span><span class="linebreak"></span>
<span class="line">explorant; iam tum pavidis maculosa bidentum</span><span class="linebreak"></span>
<span class="line">corda negant diraque nefas minitantia vena.</span><span class="linebreak"></span>
<span class="line">ire tamen vacuoque sedet petere omina caelo.</span><span class="linebreak"></span>
<span class="line indent2"><span class="br"></span><span class="lineNumber">460</span><span class="br"></span>Mons erat audaci seductus in aethera dorso</span><span class="linebreak"></span>
<span class="line">(nomine Lernaei memorant Aphesanta coloni)</span><span class="linebreak"></span>
<span class="line">gentibus Argolicis olim sacer; inde ferebant</span><span class="linebreak"></span>
<span class="line">nubila suspenso celerem temerasse volatu</span><span class="linebreak"></span>
<span class="line">Persea, cum raptos pueri perterrita mater</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>prospexit de rupe gradus ac paene secuta est.</span><span class="linebreak"></span>
<span class="line">hoc gemini vates sanctam canentis olivae</span><span class="linebreak"></span>
<span class="line">fronde comam et niveis ornati tempora vittis</span><span class="linebreak"></span>
<span class="line">evadunt pariter, madidos ubi lucidus agros</span><span class="linebreak"></span>
<span class="line">ortus et algentes laxavit sole pruinas.</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>ac prior Oeclides solitum prece numen amicat:</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_182_454"><sup class="lineRef">454</sup>pronus P: dexter ω</li></ul></section></notes></section>