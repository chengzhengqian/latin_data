<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">horruit in maculas somnosque excussit inertes,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>bella cupit laxatque genas et temperat ungues,</span><span class="linebreak"></span>
<span class="line">mox ruit in turmas natisque alimenta cruentis</span><span class="linebreak"></span>
<span class="line">spirantem fert ore virum: sic excitus ira</span><span class="linebreak"></span>
<span class="line">ductor in absentem consumit proelia fratrem.</span><span class="linebreak"></span>
<span class="line indent2">Et iam Mygdoniis elata cubilibus alto</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>depulerat caelo gelidas Aurora tenebras,</span><span class="linebreak"></span>
<span class="line">rorantes excussa comas multumque sequenti</span><span class="linebreak"></span>
<span class="line">sole rubens; illi roseus per nubila seras</span><span class="linebreak"></span>
<span class="line">advertit flammas alienumque aethera tardo</span><span class="linebreak"></span>
<span class="line">Lucifer exit equo, donec pater igneus orbem</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>impleat atque ipsi radios vetet esse sorori,</span><span class="linebreak"></span>
<span class="line">cum senior Talaionides nec longa morati</span><span class="linebreak"></span>
<span class="line">Dircaeusque gradum pariterque Acheloius heros</span><span class="linebreak"></span>
<span class="line">corripuere toris. illos post verbera fessos</span><span class="linebreak"></span>
<span class="line">exceptamque hiemem cornu perfuderat omni</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Somnus; at Inachio tenuis sub pectore regi</span><span class="linebreak"></span>
<span class="line">tracta quies, dum mente deos inceptaque versat</span><span class="linebreak"></span>
<span class="line">hospitia, et quae sint generis ascita repertis</span><span class="linebreak"></span>
<span class="line">fata movet. postquam mediis in sedibus aulae</span><span class="linebreak"></span>
<span class="line">congressi inque vicem dextras iunxere locumque,</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>quo serere arcanas aptum atque evolvere curas,</span><span class="linebreak"></span>
<span class="line">insidunt, prior his dubios compellat Adrastus:</span><span class="linebreak"></span>
<span class="line indent2">‘Egregii iuvenum, quos non sine numine regnis</span><span class="linebreak"></span>
<span class="line">invexit Nox dextra meis, quibus ipse per imbres</span><span class="linebreak"></span>
<span class="line">fulminibus mixtos intempestumque Tonantem</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>has meus usque domos vestigia fecit Apollo,</span><span class="linebreak"></span>
<span class="line">non equidem obscurum vobis plebique Pelasgae</span><span class="linebreak"></span>
<span class="line">esse rear, quantis conubia nostra procorum</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_104_135"><sup class="lineRef">135</sup>impulerat Pω (<span class="italic">Lachmann, qui etiam</span> disp-)</li><li class="note text" id="note_LCL207_104_153"><sup class="lineRef">153</sup>dextra P: atra ω</li></ul></section></notes></section>