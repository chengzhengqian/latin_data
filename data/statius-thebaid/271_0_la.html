<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">680</span><span class="br"></span>astitit; agnoscunt colles notamque tremescit</span><span class="linebreak"></span>
<span class="line">silva deam, saevis ubi quondam exserta sagittis</span><span class="linebreak"></span>
<span class="line">fecundam lasso Nioben consumpserat arcu.</span><span class="linebreak"></span>
<span class="line indent2">Illum acies inter coepta iam caede superbum</span><span class="linebreak"></span>
<span class="line">nescius armorum et primas tunc passus habenas</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>venator raptabat equus, quem discolor ambit</span><span class="linebreak"></span>
<span class="line">tigris et auratis adverberat unguibus armos.</span><span class="linebreak"></span>
<span class="line">colla sedent nodis, et castigata iubarum</span><span class="linebreak"></span>
<span class="line">libertas, nemorisque notae sub pectore primo</span><span class="linebreak"></span>
<span class="line">iactantur niveo lunata monilia dente.</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>ipse bis Oebalio saturatam murice pallam</span><span class="linebreak"></span>
<span class="line">lucentesque auro tunicas (hoc neverat unum</span><span class="linebreak"></span>
<span class="line">mater opus) tenui collectus in ilia vinclo,</span><span class="linebreak"></span>
<span class="line">cornipedis laevo clipeum demiserat armo</span><span class="linebreak"></span>
<span class="line">ense gravis nimio: tereti iuvat aurea morsu</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>fibula pendentis circum latera aspera cinctus,</span><span class="linebreak"></span>
<span class="line">vaginaeque sonum tremulumque audire pharetrae</span><span class="linebreak"></span>
<span class="line">murmur et a cono missas in terga catenas;</span><span class="linebreak"></span>
<span class="line">interdum cristas hilaris iactare comantes</span><span class="linebreak"></span>
<span class="line">et pictum gemmis galeae iubar. ast ubi pugna</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>cassis anhela calet, resoluto vertice nudus</span><span class="linebreak"></span>
<span class="line">exoritur: tunc dulce comae radiisque trementes</span><span class="linebreak"></span>
<span class="line">dulce nitent visus et, quas dolet ipse morari,</span><span class="linebreak"></span>
<span class="line">nondum mutatae rosea lanugine malae.</span><span class="linebreak"></span>
<span class="line">nec formae sibi laude placet multumque severis</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>asperat ora minis, sed frontis servat honorem</span><span class="linebreak"></span>
<span class="line">ira decens. dat sponte locum Thebana iuventus,</span><span class="linebreak"></span>
<span class="line">natorum memores, intentaque tela retorquent;</span><span class="linebreak"></span>
<span class="line">sed premit et saevas miserantibus ingerit hastas.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_108_694"><sup class="lineRef">694</sup>iuvat ω: iubet P: ligat <span class="italic">Gronovius</span>
</li><li class="note text" id="note_LCL498_108_695"><sup class="lineRef">695</sup>pendentes Pω (<span class="italic">Garrod</span>)</li></ul></section></notes></section>