<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">parcior ad cives Polynicis inhorruit ensis.</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>eminet ante alios iam formidantibus arva</span><span class="linebreak"></span>
<span class="line">Amphiaraus equis ac multo pulvere vertit</span><span class="linebreak"></span>
<span class="line">campum indignantem: famulo decus addit inane</span><span class="linebreak"></span>
<span class="line">maestus et extremos obitus illustrat Apollo.</span><span class="linebreak"></span>
<span class="line">ille etiam clipeum galeamque incendit honoro</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>sidere; nec tarde fratri, Gradive, dedisti</span><span class="linebreak"></span>
<span class="line">ne qua manus vatem, ne quid mortalia bello</span><span class="linebreak"></span>
<span class="line">laedere tela queant: sanctum et venerabile Diti</span><span class="linebreak"></span>
<span class="line">funus eat. talis medios aufertur in hostes</span><span class="linebreak"></span>
<span class="line">certus et ipse necis, vires fiducia leti</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>suggerit; inde viro maioraque membra diesque</span><span class="linebreak"></span>
<span class="line">latior et numquam tanta experientia caeli,</span><span class="linebreak"></span>
<span class="line">si vacet: avertit morti contermina Virtus.</span><span class="linebreak"></span>
<span class="line">ardet inexpleto saevi Mavortis amore</span><span class="linebreak"></span>
<span class="line">et fruitur dextra atque anima flagrante superbit.</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>hicne hominum casus lenire et demere Fatis</span><span class="linebreak"></span>
<span class="line">iura frequens? quantum subito diversus ab illo</span><span class="linebreak"></span>
<span class="line">qui tripodas laurusque sequi, qui doctus in omni</span><span class="linebreak"></span>
<span class="line">nube salutato volucrem cognoscere Phoebo!</span><span class="linebreak"></span>
<span class="line">innumeram ferro plebem, ceu letifer annus</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>aut iubar adversi grave sideris, immolat umbris</span><span class="linebreak"></span>
<span class="line">ipse suis: iaculo Phlegyan iaculoque superbum</span><span class="linebreak"></span>
<span class="line">Phylea, falcato Clonin et Chremetaona curru</span><span class="linebreak"></span>
<span class="line">comminus hunc stantem metit, hunc a poplite sectum,</span><span class="linebreak"></span>
<span class="line">cuspide non missa Chromin Iphinoumque Sagenque</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>intonsumque Gyan sacrumque Lycorea Phoebo</span><span class="linebreak"></span>
<span class="line">(invitus: iam fraxineum demiserat hastae</span><span class="linebreak"></span>
<span class="line">robur et excussis apparuit infula cristis),</span><span class="linebreak"></span>
</p>
</section><notes></notes></section>