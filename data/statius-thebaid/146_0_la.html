<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">conticuit stupefacta domus, solatur Adrastus</span><span class="linebreak"></span>
<span class="line">alloquiis genitorem ultro, nunc fata recensens</span><span class="linebreak"></span>
<span class="line">resque hominum duras et inexorabile pensum,</span><span class="linebreak"></span>
<span class="line">nunc aliam prolem mansuraque numine dextro</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>pignora. nondum orsis modus, et lamenta redibant.</span><span class="linebreak"></span>
<span class="line">ille quoque affatus non mollius audit amicos</span><span class="linebreak"></span>
<span class="line">quam trucis Ionii rabies clamantia ponto</span><span class="linebreak"></span>
<span class="line">vota virum aut tenues curant vaga fulmina nimbos.</span><span class="linebreak"></span>
<span class="line indent2">Tristibus interea ramis teneraque cupresso</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>damnatus flammae torus et puerile feretrum</span><span class="linebreak"></span>
<span class="line">texitur: ima virent agresti stramina cultu;</span><span class="linebreak"></span>
<span class="line">proxima gramineis operosior area sertis,</span><span class="linebreak"></span>
<span class="line">et picturatus morituris floribus agger;</span><span class="linebreak"></span>
<span class="line">tertius assurgens Arabum strue tollitur ordo</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Eoas complexus opes incanaque glebis</span><span class="linebreak"></span>
<span class="line">tura et ab antiquo durantia cinnama Belo.</span><span class="linebreak"></span>
<span class="line">summa crepant auro, Tyrioque attollitur ostro</span><span class="linebreak"></span>
<span class="line">molle supercilium, teretes hoc undique gemmae</span><span class="linebreak"></span>
<span class="line">irradiant, medio Linus intertextus acantho</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>letiferique canes: opus admirabile semper</span><span class="linebreak"></span>
<span class="line">oderat atque oculos flectebat ab omine mater.</span><span class="linebreak"></span>
<span class="line">arma etiam et veterum exuvias circumdat avorum</span><span class="linebreak"></span>
<span class="line">gloria mixta malis afflictaeque ambitus aulae,</span><span class="linebreak"></span>
<span class="line">ceu grande exsequiis onus atque immensa ferantur</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>membra rogo, sed cassa tamen sterilisque dolentes</span><span class="linebreak"></span>
<span class="line">fama iuvat, parvique augescunt funere manes.</span><span class="linebreak"></span>
<span class="line">inde ingens lacrimis honor et miseranda voluptas,</span><span class="linebreak"></span>
<span class="line">muneraque in cineres annis graviora feruntur;</span><span class="linebreak"></span>
<span class="line">namque illi et pharetras brevioraque tela dicarat</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_330_70"><sup class="lineRef">70</sup>rogo PΨ: t(h)oro ω</li></ul></section></notes></section>