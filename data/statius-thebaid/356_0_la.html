<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">ad vultum et cara vicibus cervice fruuntur.</span><span class="linebreak"></span>
<span class="line">dumque modo haec fratrem memorat, nunc illa maritum,</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>mutuaque exorsae Thebas Argosque renarrant,</span><span class="linebreak"></span>
<span class="line">longius Argia miseros reminiscitur actus:</span><span class="linebreak"></span>
<span class="line">‘per tibi furtivi sacrum commune doloris,</span><span class="linebreak"></span>
<span class="line">per socios manes et conscia sidera iuro:</span><span class="linebreak"></span>
<span class="line">non hic amissos, quamquam vagus exsul, honores,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>non gentile solum, carae non pectora matris,</span><span class="linebreak"></span>
<span class="line">te cupiit unam noctesque diesque locutus</span><span class="linebreak"></span>
<span class="line">Antigonen; ego cura minor facilisque relinqui.</span><span class="linebreak"></span>
<span class="line">tu tamen ex celsa sublimem forsitan arce</span><span class="linebreak"></span>
<span class="line">ante nefas Grais dantem vexilla maniplis</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>vidisti, teque ille acie respexit ab ipsa</span><span class="linebreak"></span>
<span class="line">ense salutatam et nutantis vertice coni:</span><span class="linebreak"></span>
<span class="line">nos procul. extremas sed quis deus egit in iras?</span><span class="linebreak"></span>
<span class="line">nil vestrae valuere preces? tibine iste negavit</span><span class="linebreak"></span>
<span class="line">oranti?’ causas ac tristia reddere fata</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>coeperat Antigone; fidus comes admonet ambas:</span><span class="linebreak"></span>
<span class="line">‘heia agite inceptum potius! iam sidera pallent</span><span class="linebreak"></span>
<span class="line">vicino turbata die; perferte laborem,</span><span class="linebreak"></span>
<span class="line">tempus erit lacrimis, accenso flebitis igne.’</span><span class="linebreak"></span>
<span class="line indent2">Haud procul Ismeni monstrabant murmura ripas,</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>qua turbatus adhuc et sanguine decolor ibat.</span><span class="linebreak"></span>
<span class="line">huc laceros artus socio conamine portant</span><span class="linebreak"></span>
<span class="line">invalidae, iungitque comes non fortior ulnas.</span><span class="linebreak"></span>
<span class="line">sic Hyperionium tepido Phaëthonta sorores</span><span class="linebreak"></span>
<span class="line">fumantem lavere Pado; vixdum ille sepulcro</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>conditus, et flentes stabant ad flumina silvae.</span><span class="linebreak"></span>
<span class="line">ut sanies purgata vado membrisque reversus</span><span class="linebreak"></span>
<span class="line">mortis honos, ignem miserae post ultima quaerunt</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_278_410"><sup class="lineRef">410</sup>turpatus <span class="italic">Wakefield</span>
</li><li class="note text" id="note_LCL498_278_413"><sup class="lineRef">413</sup>tepido ω∑: tre- P</li></ul></section></notes></section>