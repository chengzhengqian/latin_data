<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">575</span><span class="br"></span>mirantes; tunc Palladios non inscius haustus</span><span class="linebreak"></span>
<span class="line">incubuit pinguique cutem fuscatur olivo.</span><span class="linebreak"></span>
<span class="line">hoc Idas, hoc more Dymas aliique nitescunt.</span><span class="linebreak"></span>
<span class="line">sic ubi tranquillo perlucent sidera ponto</span><span class="linebreak"></span>
<span class="line">vibraturque fretis caeli stellantis imago,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>omnia clara nitent, sed clarior omnia supra</span><span class="linebreak"></span>
<span class="line">Hesperus exercet radios, quantusque per altum</span><span class="linebreak"></span>
<span class="line">aethera, caeruleis tantus monstratur in undis.</span><span class="linebreak"></span>
<span class="line">proximus et forma nec multum segnior Idas</span><span class="linebreak"></span>
<span class="line">cursibus atque aevo iuxta prior; attamen illi</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>iam tenuem pingues florem induxere palaestrae,</span><span class="linebreak"></span>
<span class="line">deserpitque genis nec se lanugo fatetur</span><span class="linebreak"></span>
<span class="line">intonsae sub nube comae. tunc rite citatos</span><span class="linebreak"></span>
<span class="line">explorant acuuntque gradus, variasque per artes</span><span class="linebreak"></span>
<span class="line">instimulant docto languentia membra tumultu:</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>poplite nunc sidunt flexo, nunc lubrica forti</span><span class="linebreak"></span>
<span class="line">pectora collidunt plausu, nunc ignea tollunt</span><span class="linebreak"></span>
<span class="line">crura brevemque fugam necopino fine reponunt.</span><span class="linebreak"></span>
<span class="line indent2">Ut ruit atque aequum summisit regula limen,</span><span class="linebreak"></span>
<span class="line">corripuere leves spatium, campoque refulsit</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>nuda cohors: volucres isdem modo tardius arvis</span><span class="linebreak"></span>
<span class="line">isse videntur equi; credas e plebe Cydonum</span><span class="linebreak"></span>
<span class="line">Parthorumque fuga totidem exsiluisse sagittas.</span><span class="linebreak"></span>
<span class="line">non aliter, celeres Hyrcana per avia cervi</span><span class="linebreak"></span>
<span class="line">cum procul impasti fremitum accepere leonis,</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>sive putant, rapit attonitos fuga caeca metusque</span><span class="linebreak"></span>
<span class="line">congregat, et longum dant cornua mixta fragorem.</span><span class="linebreak"></span>
<span class="line">effugit hic oculos rapida puer ocior aura</span><span class="linebreak"></span>
<span class="line">Maenalius, quem deinde gradu premit horridus Idas</span><span class="linebreak"></span>
<span class="line">inspiratque umero, flatuque et pectoris umbra</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_370_581"><sup class="lineRef">581</sup>exertat <span class="italic">Schrader</span>
</li></ul></section></notes></section>