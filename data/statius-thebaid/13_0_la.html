<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">310</span><span class="br"></span>nec mora, sublimes raptim per inane volatus</span><span class="linebreak"></span>
<span class="line">carpit et ingenti designat nubila gyro.</span><span class="linebreak"></span>
<span class="line indent2">Interea patriis olim vagus exsul ab oris</span><span class="linebreak"></span>
<span class="line">Oedipodionides furto deserta pererrat</span><span class="linebreak"></span>
<span class="line">Aoniae. iam iamque animis male debita regna</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>concipit, et longum signis cunctantibus annum</span><span class="linebreak"></span>
<span class="line">stare gemit. tenet una dies noctesque recursans</span><span class="linebreak"></span>
<span class="line">cura virum, si quando humilem decedere regno</span><span class="linebreak"></span>
<span class="line">germanum et semet Thebis opibusque potitum</span><span class="linebreak"></span>
<span class="line">cerneret; hac aevum cupiat pro luce pacisci.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>nunc queritur ceu tarda fugae dispendia, sed mox</span><span class="linebreak"></span>
<span class="line">attollit flatus ducis et sedisse superbum</span><span class="linebreak"></span>
<span class="line">deiecto iam fratre putat: spes anxia mentem</span><span class="linebreak"></span>
<span class="line">extrahit et longo consumit gaudia voto.</span><span class="linebreak"></span>
<span class="line">tunc sedet Inachias urbes Danaëiaque arva</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>et caligantes abrupto sole Mycenas</span><span class="linebreak"></span>
<span class="line">ferre iter impavidum, seu praevia ducit Erinys,</span><span class="linebreak"></span>
<span class="line">seu fors illa viae, sive hac immota vocabat</span><span class="linebreak"></span>
<span class="line">Atropos. Ogygiis ululata furoribus antra</span><span class="linebreak"></span>
<span class="line">deserit et pingues Baccheo sanguine colles.</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>inde plagam, qua molle sedens in plana Cithaeron</span><span class="linebreak"></span>
<span class="line">porrigitur lassumque inclinat ad aequora montem,</span><span class="linebreak"></span>
<span class="line">praeterit. hinc arte scopuloso in limite pendens</span><span class="linebreak"></span>
<span class="line">infames Scirone petras Scyllaeaque rura</span><span class="linebreak"></span>
<span class="line">purpureo regnata seni ditemque Corinthon</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>linquit et in mediis audit duo litora campis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_64_321"><sup class="lineRef">321</sup>superbus Pω (Ϛ)</li><li class="note text" id="note_LCL207_64_334"><sup class="lineRef">334</sup>mitem Pω (<span class="italic">Schrader</span>)</li></ul></section></notes></section>