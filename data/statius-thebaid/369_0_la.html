<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">755</span><span class="br"></span>hortantem dictis frustraque extrema minantem</span><span class="linebreak"></span>
<span class="line">conspicit; abscedunt comites: sed Thesea iussi</span><span class="linebreak"></span>
<span class="line">linquebant fretique deis atque ipsius armis,</span><span class="linebreak"></span>
<span class="line">ille tenet revocatque suos; utque aequa notavit</span><span class="linebreak"></span>
<span class="line">hinc atque hinc odia, extrema se colligit ira,</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>iam letale furens, atque audax morte futura,</span><span class="linebreak"></span>
<span class="line">‘non cum peltiferis,’ ait, ‘haec tibi pugna puellis,</span><span class="linebreak"></span>
<span class="line">virgineas ne crede manus: hic cruda virorum</span><span class="linebreak"></span>
<span class="line">proelia, nos magnum qui Tydea quique furentem</span><span class="linebreak"></span>
<span class="line">Hippomedonta neci Capaneaque misimus umbris</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>pectora. quae bellum praeceps amentia suasit,</span><span class="linebreak"></span>
<span class="line">improbe? nonne vides, quos ulciscare, iacentes?’</span><span class="linebreak"></span>
<span class="line">sic ait, et frustra periturum missile summo</span><span class="linebreak"></span>
<span class="line">afflixit clipeo. risit vocesque manumque</span><span class="linebreak"></span>
<span class="line">horridus Aegides, ferrataque arbore magnos</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>molitur iactus, nec non prius ore superbo</span><span class="linebreak"></span>
<span class="line">intonat: ‘Argolici, quibus haec datur hostia, manes,</span><span class="linebreak"></span>
<span class="line">pandite Tartareum chaos ultricesque parate</span><span class="linebreak"></span>
<span class="line">Eumenidas, venit ecce Creon!’ sic fatus, et auras</span><span class="linebreak"></span>
<span class="line">dissipat hasta tremens; tunc, qua subtemine duro</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>multiplicem tenues iterant thoraca catenae,</span><span class="linebreak"></span>
<span class="line">incidit: emicuit per mille foramina sanguis</span><span class="linebreak"></span>
<span class="line">impius; ille oculis extremo errore solutis</span><span class="linebreak"></span>
<span class="line">labitur. assistit Theseus gravis armaque tollens,</span><span class="linebreak"></span>
<span class="line">‘iamne dare exstinctis iustos,’ ait, ‘hostibus ignes,</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>iam victos operire placet? vade atra dature</span><span class="linebreak"></span>
<span class="line">supplicia, extremique tamen secure sepulcri.’</span><span class="linebreak"></span>
<span class="line indent2">Accedunt utrimque pio vexilla tumultu</span><span class="linebreak"></span>
<span class="line">permiscentque manus; medio iam foedera bello,</span><span class="linebreak"></span>
<span class="line">iamque hospes Theseus. orant succedere muris</span><span class="linebreak"></span>
</p>
</section><notes></notes></section>