<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">procubuere pares fatis, miserabile votum</span><span class="linebreak"></span>
<span class="line">mortis, et alterna clauserunt lumina dextra.</span><span class="linebreak"></span>
<span class="line indent2">Protinus idem ultro iaculo parmaque Menoeten</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>proterrebat agens trepidis vestigia retro</span><span class="linebreak"></span>
<span class="line">passibus urguentem, donec defecit iniqua</span><span class="linebreak"></span>
<span class="line">lapsus humo, pariterque manus distractus in ambas</span><span class="linebreak"></span>
<span class="line">orat et a iugulo nitentem sustinet hastam:</span><span class="linebreak"></span>
<span class="line">‘parce per has stellis interlabentibus umbras,</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>per superos noctemque tuam; sine tristia Thebis</span><span class="linebreak"></span>
<span class="line">nuntius acta feram vulgique per ora paventis</span><span class="linebreak"></span>
<span class="line">contempto te rege canam: sic irrita nobis</span><span class="linebreak"></span>
<span class="line">tela cadant, nullique tuum penetrabile ferro</span><span class="linebreak"></span>
<span class="line">pectus, et optanti victor reveharis amico.’</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>dixerat. ille nihil vultum mutatus ‘inanes</span><span class="linebreak"></span>
<span class="line">perdis,’ ait, ‘lacrimas; et tu, ni fallor, iniquo</span><span class="linebreak"></span>
<span class="line">pollicitus mea colla duci. nunc arma diemque</span><span class="linebreak"></span>
<span class="line">proice; quid timidae sequeris compendia vitae?</span><span class="linebreak"></span>
<span class="line">bella manent.’ simul haec et crassum sanguine telum</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>iam redit. ille super dictis infensus amaris</span><span class="linebreak"></span>
<span class="line">prosequitur victos: ‘non haec trieterica vobis</span><span class="linebreak"></span>
<span class="line">nox patrio de more venit; non orgia Cadmi</span><span class="linebreak"></span>
<span class="line">cernitis aut avidas Bacchum scelerare parentes.</span><span class="linebreak"></span>
<span class="line">nebridas et fragiles thyrsos portare putastis</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>imbellem ad sonitum maribusque incognita veris</span><span class="linebreak"></span>
<span class="line">foeda Celaenaea committere proelia buxo?</span><span class="linebreak"></span>
<span class="line">hic aliae caedes, alius furor: ite sub umbras,</span><span class="linebreak"></span>
<span class="line">o timidi paucique!’ haec intonat; ast tamen illi</span><span class="linebreak"></span>
<span class="line">membra negant, lassusque ferit praecordia sanguis.</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>iam sublata manus cassos defertur in ictus,</span><span class="linebreak"></span>
<span class="line">tardatique gradus, clipeum nec sustinet umbo</span><span class="linebreak"></span>
</p>
</section><notes></notes></section>