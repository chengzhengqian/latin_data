<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">535</span><span class="br"></span>nunc rudis Ismenes, nunc flebiliora precantis</span><span class="linebreak"></span>
<span class="line">Antigones, variaque animum turbante procella</span><span class="linebreak"></span>
<span class="line">exciderat regnum: cupit ire, et mitis Adrastus</span><span class="linebreak"></span>
<span class="line">non vetat; hic iustae Tydeus memor occupat irae:</span><span class="linebreak"></span>
<span class="line">‘me potius, socii, qui fidum Eteoclea nuper</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>expertus, nec frater eram, me opponite regi,</span><span class="linebreak"></span>
<span class="line">cuius adhuc pacem egregiam et bona foedera gesto</span><span class="linebreak"></span>
<span class="line">pectore in hoc. ubi tunc fidei pacisque sequestra</span><span class="linebreak"></span>
<span class="line">mater eras, pulchris cum me nox vestra morata est</span><span class="linebreak"></span>
<span class="line">hospitiis? nempe haec trahis ad commercia natum.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>duc illum in campum, vestro qui sanguine pinguis</span><span class="linebreak"></span>
<span class="line">spirat adhuc pinguisque meo. tu porro sequeris,</span><span class="linebreak"></span>
<span class="line">heu nimium mitis nimiumque oblite tuorum?</span><span class="linebreak"></span>
<span class="line">scilicet infestae cum te circum undique dextrae</span><span class="linebreak"></span>
<span class="line">nudabunt enses, haec flebit et arma quiescent?</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>tene ille, heu demens, semel intra moenia clausum</span><span class="linebreak"></span>
<span class="line">possessumque odiis Argiva in castra remittet?</span><span class="linebreak"></span>
<span class="line">ante haec excusso frondescet lancea ferro,</span><span class="linebreak"></span>
<span class="line">Inachus ante retro nosterque Achelous abibit.</span><span class="linebreak"></span>
<span class="line">sed mite alloquium et saevis pax quaeritur armis:</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>haec quoque castra patent, necdum meruere timeri.</span><span class="linebreak"></span>
<span class="line">an suspectus ego? abscedo et mea vulnera dono.</span><span class="linebreak"></span>
<span class="line">intret: et hic genetrix eadem mediaeque sorores.</span><span class="linebreak"></span>
<span class="line">finge autem pactis evictum excedere regnis,</span><span class="linebreak"></span>
<span class="line">nempe iterum reddes?’ rursus mutata trahuntur</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>agmina consiliis: subito ceu turbine caeli</span><span class="linebreak"></span>
</p>
</section><notes></notes></section>