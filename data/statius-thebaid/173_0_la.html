<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">integer obsequio, manibus nunc obvia tela</span><span class="linebreak"></span>
<span class="line">discutiens, instat gressu vultuque recedit:</span><span class="linebreak"></span>
<span class="line">saepe etiam iniustis collatum viribus hostem</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>(is vigor ingenio, tanta experientia dextrae est)</span><span class="linebreak"></span>
<span class="line">ultro audax animis intratque et obumbrat et alte</span><span class="linebreak"></span>
<span class="line">assilit. ut praeceps cumulo salit unda minantes</span><span class="linebreak"></span>
<span class="line">in scopulos et fracta redit, sic ille furentem</span><span class="linebreak"></span>
<span class="line">circumit expugnans; levat ecce diuque minatur</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>in latus inque oculos, illum rigida arma caventem</span><span class="linebreak"></span>
<span class="line">avocat ac manibus necopinum interserit ictum</span><span class="linebreak"></span>
<span class="line">callidus et mediam designat vulnere frontem:</span><span class="linebreak"></span>
<span class="line">iam cruor, et tepido signantur tempora rivo.</span><span class="linebreak"></span>
<span class="line">nescit adhuc Capaneus subitumque per agmina murmur</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>miratur; verum ut fessam super ora reduxit</span><span class="linebreak"></span>
<span class="line">forte manum et summo maculas in vellere vidit,</span><span class="linebreak"></span>
<span class="line">non leo, non iaculo tantum indignata recepto</span><span class="linebreak"></span>
<span class="line">tigris: agit toto cedentem fervidus arvo</span><span class="linebreak"></span>
<span class="line">praecipitatque retro iuvenem atque in terga supinat,</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>dentibus horrendum stridens, geminatque rotatas</span><span class="linebreak"></span>
<span class="line">multiplicatque manus. rapiunt conamina venti,</span><span class="linebreak"></span>
<span class="line">pars cadit in caestus; motu Spartanus acuto</span><span class="linebreak"></span>
<span class="line">mille cavet lapsas circum cava tempora mortes</span><span class="linebreak"></span>
<span class="line">auxilioque pedum, sed non tamen immemor artis</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>adversus fugit et fugiens tamen ictibus obstat.</span><span class="linebreak"></span>
<span class="line indent2">Et iam utrumque labor suspiriaque aegra fatigant:</span><span class="linebreak"></span>
<span class="line">tardius ille premit, nec iam hic absistere velox,</span><span class="linebreak"></span>
<span class="line">defectique ambo genibus pariterque quierunt.</span><span class="linebreak"></span>
<span class="line">sic ubi longa vagos lassarunt aequora nautas</span><span class="linebreak"></span>
</p>
</section><notes></notes></section>