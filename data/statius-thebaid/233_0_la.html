<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">adventant mediumque vident decrescere campum.</span><span class="linebreak"></span>
<span class="line">iam clipeus clipeis, umbone repellitur umbo,</span><span class="linebreak"></span>
<span class="line">ense minax ensis, pede pes et cuspide cuspis:</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>sic obnixa acies. pariter suspiria fumant</span><span class="linebreak"></span>
<span class="line">admotaeque nitent aliena in casside cristae.</span><span class="linebreak"></span>
<span class="line">pulcher adhuc belli vultus: stant vertice coni,</span><span class="linebreak"></span>
<span class="line">plena armenta viris, nulli sine praeside currus,</span><span class="linebreak"></span>
<span class="line">arma loco, splendent clipei pharetraeque decorae</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>cingulaque et nondum deforme cruoribus aurum.</span><span class="linebreak"></span>
<span class="line">at postquam rabies et vitae prodiga virtus</span><span class="linebreak"></span>
<span class="line">emisere animos, non tanta cadentibus Haedis</span><span class="linebreak"></span>
<span class="line">aëriam Rhodopen solida nive verberat Arctos,</span><span class="linebreak"></span>
<span class="line">nec fragor Ausoniae tantus cum Iuppiter omni</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>arce tonat, tanta quatitur nec grandine Syrtis</span><span class="linebreak"></span>
<span class="line">cum Libyae Boreas Italos niger attulit imbres.</span><span class="linebreak"></span>
<span class="line">exclusere diem telis, stant ferrea caelo</span><span class="linebreak"></span>
<span class="line">nubila, nec iaculis artatus sufficit aër.</span><span class="linebreak"></span>
<span class="line">hi pereunt missis, illi redeuntibus hastis,</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>concurrunt per inane sudes et mutua perdunt</span><span class="linebreak"></span>
<span class="line">vulnera, concurrunt hastae, stridentia funda</span><span class="linebreak"></span>
<span class="line">saxa pluunt, volucres imitantur fulgura glandes</span><span class="linebreak"></span>
<span class="line">et formidandae non una morte sagittae.</span><span class="linebreak"></span>
<span class="line">nec locus ad terram telis: in corpora ferrum</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>omne cadit; saepe ignari perimuntque caduntque.</span><span class="linebreak"></span>
<span class="line">casus agit virtutis opus: nunc turba recedit,</span><span class="linebreak"></span>
<span class="line">nunc premit, ac vicibus tellurem amittit et aufert.</span><span class="linebreak"></span>
<span class="line">ut ventis nimbisque minax cum solvit habenas</span><span class="linebreak"></span>
<span class="line">Iuppiter alternoque affligit turbine mundum:</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>stat caeli diversa acies, nunc fortior Austri,</span><span class="linebreak"></span>
<span class="line">nunc Aquilonis hiems, donec pugnante procella</span><span class="linebreak"></span>
<span class="line">aut nimiis hic vicit aquis, aut ille sereno.</span><span class="linebreak"></span>
<span class="line indent2">Principium pugnae turmas Asopius Hypseus</span><span class="linebreak"></span>
</p></section><notes></notes></section>