<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">arcuit? an quoniam prior haec ad limina forte</span><span class="linebreak"></span>
<span class="line">molitus gressus? pariter stabulare bimembres</span><span class="linebreak"></span>
<span class="line">Centauros unaque ferunt Cyclopas in Aetna</span><span class="linebreak"></span>
<span class="line">compositos. sunt et rabidis iura insita monstris</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>fasque suum: nobis sociare cubilia terrae–</span><span class="linebreak"></span>
<span class="line">sed quid ego? aut hodie spoliis gavisus abibis,</span><span class="linebreak"></span>
<span class="line">quisquis es, his, aut me, si non effetus oborto</span><span class="linebreak"></span>
<span class="line">sanguis hebet luctu, magni de stirpe creatum</span><span class="linebreak"></span>
<span class="line">Oeneos et Marti non degenerare paterno</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>accipies.’ ‘nec nos animi nec stirpis egentes—’</span><span class="linebreak"></span>
<span class="line">ille refert contra, sed mens sibi conscia fati</span><span class="linebreak"></span>
<span class="line">cunctatur proferre patrem. tunc mitis Adrastus:</span><span class="linebreak"></span>
<span class="line">‘immo agite, et positis, quas nox inopinaque suasit</span><span class="linebreak"></span>
<span class="line">aut virtus aut ira, minis succedite tecto.</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>iam pariter coeant animorum in pignora dextrae.</span><span class="linebreak"></span>
<span class="line">non haec incassum divisque absentibus acta;</span><span class="linebreak"></span>
<span class="line">forsan et has venturus amor praemiserit iras,</span><span class="linebreak"></span>
<span class="line">ut meminisse iuvet.’ nec vana voce locutus</span><span class="linebreak"></span>
<span class="line">fata senex, siquidem hanc perhibent post vulnera iunctis</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>esse fidem, quanta partitum extrema protervo</span><span class="linebreak"></span>
<span class="line">Thesea Pirithoo, vel inanem mentis Oresten</span><span class="linebreak"></span>
<span class="line">opposito rabidam Pylade vitasse Megaeram.</span><span class="linebreak"></span>
<span class="line">tunc quoque mulcentem dictis corda aspera regem</span><span class="linebreak"></span>
<span class="line">iam faciles (ventis ut decertata residunt</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>aequora, laxatisque diu tamen aura superstes</span><span class="linebreak"></span>
<span class="line">immoritur velis) passi, subiere penates.</span><span class="linebreak"></span>
<span class="line indent2">Hic primum lustrare oculis cultusque virorum</span><span class="linebreak"></span>
<span class="line">telaque magna vacat: tergo videt huius inanem</span><span class="linebreak"></span>
<span class="line">impexis utrimque iubis horrere leonem,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>illius in speciem quem per Teumesia tempe</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_74_474"><sup class="lineRef">474</sup>post ω: per P</li></ul></section></notes></section>