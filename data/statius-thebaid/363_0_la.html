<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">585</span><span class="br"></span>semper et in curru, semper te mater ovantem</span><span class="linebreak"></span>
<span class="line">cernat, et invictae nil tale precentur Athenae.’</span><span class="linebreak"></span>
<span class="line indent2">Dixerat; excipiunt cunctae tenduntque precantes</span><span class="linebreak"></span>
<span class="line">cum clamore manus; rubuit Neptunius heros</span><span class="linebreak"></span>
<span class="line">permotus lacrimis; iusta mox concitus ira</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>exclamat: ‘quaenam ista novos induxit Erinys</span><span class="linebreak"></span>
<span class="line">regnorum mores? non haec ego pectora liqui</span><span class="linebreak"></span>
<span class="line">Graiorum abscedens, Scythiam Pontumque nivalem</span><span class="linebreak"></span>
<span class="line">cum peterem; novus unde furor? victumne putasti</span><span class="linebreak"></span>
<span class="line">Thesea, dire Creon? adsum, nec sanguine fessum</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>crede; sitit meritos etiamnum haec hasta cruores.</span><span class="linebreak"></span>
<span class="line">nulla mora est; verte hunc adeo, fidissime Phegeu,</span><span class="linebreak"></span>
<span class="line">cornipedem, et Tyrias invectus protinus arces</span><span class="linebreak"></span>
<span class="line">aut Danais edice rogos aut proelia Thebis.’</span><span class="linebreak"></span>
<span class="line">sic ait oblitus bellique viaeque laborum,</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>hortaturque suos viresque instaurat anhelas:</span><span class="linebreak"></span>
<span class="line">ut modo conubiis taurus saltuque recepto</span><span class="linebreak"></span>
<span class="line">cum posuit pugnas, alio si forte remugit</span><span class="linebreak"></span>
<span class="line">bellatore nemus, quamquam ora et colla cruento</span><span class="linebreak"></span>
<span class="line">imbre madent, novus arma parat campumque lacessens</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>dissimulat gemitus et vulnera pulvere celat.</span><span class="linebreak"></span>
<span class="line">ipsa metus Libycos servatricemque Medusam</span><span class="linebreak"></span>
<span class="line">pectoris incussa movit Tritonia parma.</span><span class="linebreak"></span>
<span class="line">protinus erecti toto simul agmine Thebas</span><span class="linebreak"></span>
<span class="line">respexere angues; necdum Atticus ire parabat</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>miles, et infelix expavit classica Dirce.</span><span class="linebreak"></span>
<span class="line indent2">Continuo in pugnas haud solum accensa iuventus</span><span class="linebreak"></span>
<span class="line">qui modo Caucasei comites rediere triumphi:</span><span class="linebreak"></span>
<span class="line">omnis ad arma rudes ager exstimulavit alumnos.</span><span class="linebreak"></span>
<span class="line">conveniunt ultroque ducis vexilla sequuntur,</span><span class="linebreak"></span>
</p>
</section><notes></notes></section>