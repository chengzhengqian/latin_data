<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">745</span><span class="br"></span>solvit hiems aut victa situ non pertulit aetas,</span><span class="linebreak"></span>
<span class="line">desilit horrendus campo timor, arva virosque</span><span class="linebreak"></span>
<span class="line">limite non uno longaevaque robora secum</span><span class="linebreak"></span>
<span class="line">praecipitans, tandemque exhaustus turbine fesso</span><span class="linebreak"></span>
<span class="line">aut vallem cavat aut medios intercipit amnes.</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>non secus ingentique viro magnoque gravatus</span><span class="linebreak"></span>
<span class="line">temo deo nunc hoc, nunc illo in sanguine fervet.</span><span class="linebreak"></span>
<span class="line">ipse sedens telis pariterque ministrat habenis</span><span class="linebreak"></span>
<span class="line">Delius, ipse docet iactus adversaque flectit</span><span class="linebreak"></span>
<span class="line">spicula fortunamque hastis venientibus aufert.</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>sternuntur terra Melaneus pedes, Antiphus alto</span><span class="linebreak"></span>
<span class="line">nil defensus equo, genitusque Heliconide Nympha</span><span class="linebreak"></span>
<span class="line">Aëtion, caesoque infamis fratre Polites,</span><span class="linebreak"></span>
<span class="line">conatusque toris vittatam attingere Manto</span><span class="linebreak"></span>
<span class="line">Lampus: in hunc sacras Phoebus dedit ipse sagittas.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>et iam cornipedes trepidi ad moribunda reflantes</span><span class="linebreak"></span>
<span class="line">corpora rimantur terras, omnisque per artus</span><span class="linebreak"></span>
<span class="line">sulcus et incisis altum rubet orbita membris.</span><span class="linebreak"></span>
<span class="line">hos iam ignorantes terit impius axis, at illi</span><span class="linebreak"></span>
<span class="line">vulnere semineces (nec devitare facultas)</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>venturum super ora vident; iam lubrica tabo</span><span class="linebreak"></span>
<span class="line">frena, nec insisti madidus dat temo, rotaeque</span><span class="linebreak"></span>
<span class="line">sanguine difficiles, et tardior ungula fossis</span><span class="linebreak"></span>
<span class="line">visceribus: tunc ipse furens in morte relicta</span><span class="linebreak"></span>
<span class="line">spicula et e mediis exstantes ossibus hastas</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>avellit, strident animae currumque sequuntur.</span><span class="linebreak"></span>
<span class="line indent2">Tandem se famulo summum confessus Apollo</span><span class="linebreak"></span>
<span class="line">‘utere luce tua longamque,’ ait, ‘indue famam,</span><span class="linebreak"></span>
<span class="line">dum tibi me iunctum Mors irrevocata veretur.</span><span class="linebreak"></span>
<span class="line">vincimur: immites scis nulla revolvere Parcas</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_454_760"><sup class="lineRef">760</sup>trepidi ac P: -da ac ω (<span class="italic">Hill</span>)</li></ul></section></notes></section>