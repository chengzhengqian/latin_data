<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">multa rigent clipeo. densis iam consitus hastis</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>ferratum quatit umbo nemus, tergoque fatiscit</span><span class="linebreak"></span>
<span class="line">atque umeris gentilis aper; nusquam ardua coni</span><span class="linebreak"></span>
<span class="line">gloria, quique apicem torvae Gradivus habebat</span><span class="linebreak"></span>
<span class="line">cassidis, haud laetum domino ruit omen: inusta</span><span class="linebreak"></span>
<span class="line">temporibus nuda aera sedent, circumque sonori</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>vertice percusso volvuntur in arma molares.</span><span class="linebreak"></span>
<span class="line">iam cruor in galea, iam saucia proluit ater</span><span class="linebreak"></span>
<span class="line">pectora permixtus sudore et sanguine torrens.</span><span class="linebreak"></span>
<span class="line">respicit hortantes socios et Pallada fidam</span><span class="linebreak"></span>
<span class="line">longius opposita celantem lumina parma:</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>ibat enim magnum lacrimis inflectere patrem.</span><span class="linebreak"></span>
<span class="line indent2">Ecce secat Zephyros ingentem fraxinus iram</span><span class="linebreak"></span>
<span class="line">fortunamque ferens; teli non eminet auctor:</span><span class="linebreak"></span>
<span class="line">Astacides Melanippus erat, nec prodidit ipse</span><span class="linebreak"></span>
<span class="line">et vellet latuisse manum, sed gaudia turmae</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>monstrabant trepidum; nam flexus in ilia Tydeus</span><span class="linebreak"></span>
<span class="line">summissum latus et clipei laxaverat orbem.</span><span class="linebreak"></span>
<span class="line">clamorem Aonii miscent gemitumque Pelasgi,</span><span class="linebreak"></span>
<span class="line">obiectantque manus indignantemque tuentur.</span><span class="linebreak"></span>
<span class="line">ille per oppositos longe rimatus amarum</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Astaciden, totis animae se cogit in ictum</span><span class="linebreak"></span>
<span class="line">reliquiis telumque iacit quod proximus Hopleus</span><span class="linebreak"></span>
<span class="line">praebuerat: perit expressus conamine sanguis.</span><span class="linebreak"></span>
<span class="line">tunc tristes socii cupidum bellare (quis ardor!)</span><span class="linebreak"></span>
<span class="line">et poscentem hastas mediaque in morte negantem</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>exspirare trahunt, summique in margine campi</span><span class="linebreak"></span>
<span class="line">effultum gemina latera inclinantia parma</span><span class="linebreak"></span>
<span class="line">ponunt, ac saevi rediturum ad proelia Martis</span><span class="linebreak"></span>
<span class="line">promittunt flentes. sed et ipse recedere caelum</span><span class="linebreak"></span>
</p></section><notes></notes></section>