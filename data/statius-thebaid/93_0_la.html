<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">(a rudis armorum, tantum nova gloria suadet!),</span><span class="linebreak"></span>
<span class="line">Parthenopaee, rapis; saltus tunc forte remotos</span><span class="linebreak"></span>
<span class="line">torva parens (neque enim haec iuveni foret ire potestas)</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>pacabat cornu gelidique aversa Lycaei.</span><span class="linebreak"></span>
<span class="line">pulchrior haud ulli triste ad discrimen ituro</span><span class="linebreak"></span>
<span class="line">vultus et egregiae tanta indulgentia formae;</span><span class="linebreak"></span>
<span class="line">nec desunt animi, veniat modo fortior aetas.</span><span class="linebreak"></span>
<span class="line">quas non ille duces nemorum fluviisque dicata</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>numina, quas magno non abstulit igne Napaeas?</span><span class="linebreak"></span>
<span class="line">ipsam, Maenalia puerum cum vidit in umbra,</span><span class="linebreak"></span>
<span class="line">Dianam, tenero signantem gramina passu,</span><span class="linebreak"></span>
<span class="line">ignovisse ferunt comiti, Dictaeaque tela</span><span class="linebreak"></span>
<span class="line">ipsam et Amyclaeas umeris aptasse pharetras.</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>prosilit audaci Martis percussus amore,</span><span class="linebreak"></span>
<span class="line">arma, tubas audire calens et pulvere belli</span><span class="linebreak"></span>
<span class="line">flaventem sordere comam captoque referri</span><span class="linebreak"></span>
<span class="line">hostis equo: taedet nemorum, titulumque nocentem</span><span class="linebreak"></span>
<span class="line">sanguinis humani pudor est nescire sagittas.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>igneus ante omnes auro micat, igneus ostro,</span><span class="linebreak"></span>
<span class="line">undantemque sinum nodis irrugat Hiberis,</span><span class="linebreak"></span>
<span class="line">imbelli parma pictus Calydonia matris</span><span class="linebreak"></span>
<span class="line">proelia; trux laeva sonat arcus, et aspera plumis</span><span class="linebreak"></span>
<span class="line">terga Cydonea gorytos harundine pulsat</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>electro pallens et iaspide clarus Eoa.</span><span class="linebreak"></span>
<span class="line">cornipedem trepidos suetum praevertere cervos,</span><span class="linebreak"></span>
<span class="line">velatum geminae deiectu lyncis et arma</span><span class="linebreak"></span>
<span class="line">mirantem gravioris heri, sublimis agebat,</span><span class="linebreak"></span>
<span class="line">dulce rubens viridique genas spectabilis aevo.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_224_247"><sup class="lineRef">247</sup>annorum Pω (Ϛ)</li><li class="note text" id="note_LCL207_224_255"><sup class="lineRef">255</sup>abstulit P: impu- ω</li></ul></section></notes></section>