<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">dixit, et increpitans languentia pectora dextra,</span><span class="linebreak"></span>
<span class="line">ne pereant voces, iterumque iterumque monebat.</span><span class="linebreak"></span>
<span class="line">ille deae iussis vultu, quo nutat, eodem</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>annuit; excedit gravior nigrantibus antris</span><span class="linebreak"></span>
<span class="line">Iris et obtusum multo iubar excitat imbri.</span><span class="linebreak"></span>
<span class="line indent2">Ipse quoque et volucrem gressum et ventosa citavit</span><span class="linebreak"></span>
<span class="line">tempora, et obscuri sinuatam frigore caeli</span><span class="linebreak"></span>
<span class="line">implevit chlamydem, tacitoque per aethera cursu</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>fertur et Aoniis longe gravis imminet arvis.</span><span class="linebreak"></span>
<span class="line">illius aura solo volucres pecudesque ferasque</span><span class="linebreak"></span>
<span class="line">explicat, et penitus, quemcumque supervolat orbem,</span><span class="linebreak"></span>
<span class="line">languida de scopulis sidunt freta, pigrius haerent</span><span class="linebreak"></span>
<span class="line">nubila, demittunt extrema cacumina silvae,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>pluraque laxato ceciderunt sidera caelo.</span><span class="linebreak"></span>
<span class="line">primus adesse deum subita caligine sensit</span><span class="linebreak"></span>
<span class="line">campus, et innumerae voces fremitusque virorum</span><span class="linebreak"></span>
<span class="line">summisere sonum; cum vero umentibus alis</span><span class="linebreak"></span>
<span class="line">incubuit piceaque haud umquam densior umbra</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>castra subit, errare oculi resolutaque colla,</span><span class="linebreak"></span>
<span class="line">et medio affatu verba imperfecta relinqui.</span><span class="linebreak"></span>
<span class="line">mox et fulgentes clipeos et saeva remittunt</span><span class="linebreak"></span>
<span class="line">pila manu, lassique cadunt in pectora vultus.</span><span class="linebreak"></span>
<span class="line">et iam cuncta silent: ipsi iam stare recusant</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>cornipedes, ipsos subitus cinis abstulit ignes.</span><span class="linebreak"></span>
<span class="line indent2">At non et trepidis eadem Sopor otia Grais</span><span class="linebreak"></span>
<span class="line">suadet, et adiunctis arcet sua nubila castris</span><span class="linebreak"></span>
<span class="line">noctivagi vis blanda dei: stant undique in armis</span><span class="linebreak"></span>
</p>
</section><notes></notes></section>