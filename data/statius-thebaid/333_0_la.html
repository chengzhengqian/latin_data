<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">rescindam, dum me moriens hic sceptra tenentem</span><span class="linebreak"></span>
<span class="line">linquat et hunc secum portet minor umbra dolorem.’</span><span class="linebreak"></span>
<span class="line">hasta subit velox equitis femur inter equique</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>ilia, letum utrique volens; sed plaga sedentis</span><span class="linebreak"></span>
<span class="line">laxato vitata genu; tamen irrita voti</span><span class="linebreak"></span>
<span class="line">cuspis in obliquis invenit vulnera costis.</span><span class="linebreak"></span>
<span class="line">it praeceps sonipes strictae contemptor habenae</span><span class="linebreak"></span>
<span class="line">arvaque sanguineo scribit rutilantia gyro.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>exsultat fratris credens hunc ille cruorem</span><span class="linebreak"></span>
<span class="line">(credit et ipse metu), totis iamque exsul habenis</span><span class="linebreak"></span>
<span class="line">indulget, caecusque avidos illidit in aegrum</span><span class="linebreak"></span>
<span class="line">cornipedem cursus. miscentur frena manusque</span><span class="linebreak"></span>
<span class="line">telaque, et ad terram turbatis gressibus ambo</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>praecipitant. ut nocte rates, quas nubilus Auster</span><span class="linebreak"></span>
<span class="line">implicuit, frangunt tonsas mutantque rudentes,</span><span class="linebreak"></span>
<span class="line">luctataeque diu tenebris hiemique sibique,</span><span class="linebreak"></span>
<span class="line">sicut erant, imo pariter sedere profundo:</span><span class="linebreak"></span>
<span class="line">haec pugnae facies. coeunt sine more, sine arte,</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>tantum animis iraque, atque ignescentia cernunt</span><span class="linebreak"></span>
<span class="line">per galeas odia et vultus rimantur acerbo</span><span class="linebreak"></span>
<span class="line">lumine: nil adeo mediae telluris, et enses</span><span class="linebreak"></span>
<span class="line">impliciti innexaeque manus, alternaque saevi</span><span class="linebreak"></span>
<span class="line">murmura ceu lituos rapiunt aut signa tubarum.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>fulmineos veluti praeceps cum comminus egit</span><span class="linebreak"></span>
<span class="line">ira sues strictisque erexit tergora saetis:</span><span class="linebreak"></span>
<span class="line">igne tremunt oculi, lunataque dentibus uncis</span><span class="linebreak"></span>
<span class="line">ora sonant; spectat pugnas de rupe propinqua</span><span class="linebreak"></span>
<span class="line">venator pallens canibusque silentia suadet:</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>sic avidi incurrunt; necdum letalia miscent</span><span class="linebreak"></span>
<span class="line">vulnera, sed coeptus sanguis, facinusque peractum est.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_232_531"><sup class="lineRef">531</sup>pectora Pω (<span class="italic">Heinsius</span>)</li></ul></section></notes></section>