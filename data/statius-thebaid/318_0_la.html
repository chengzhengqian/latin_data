<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">imperia et iussos potui tolerare furores</span><span class="linebreak"></span>
<span class="line">sola super terras hostilique obvia mundo,</span><span class="linebreak"></span>
<span class="line">dum vos Elysium et faciles compescitis umbras.</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>nec pretium deforme morae cassique labores:</span><span class="linebreak"></span>
<span class="line">hoc quodcumque madet campi, quod sanguine fumant</span><span class="linebreak"></span>
<span class="line">stagna, quod innumero Lethaea examine gaudet</span><span class="linebreak"></span>
<span class="line">ripa, meae vires, mea laeta insignia. sed quid</span><span class="linebreak"></span>
<span class="line">haec ego? Mars habeat, vulgataque iactet Enyo.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>vidistis (Stygiis certe manifestus in umbris)</span><span class="linebreak"></span>
<span class="line">sanguine foedatum rictus atroque madentem</span><span class="linebreak"></span>
<span class="line">ora ducem tabo:miserum insatiabilis edit</span><span class="linebreak"></span>
<span class="line">me tradente caput. modo nempe horrendus ab astris</span><span class="linebreak"></span>
<span class="line">descendit vos usque fragor:mea sacra premebat</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>tempestas, ego mixta viri furialibus armis</span><span class="linebreak"></span>
<span class="line">bella deum et magnas ridebam fulminis iras.</span><span class="linebreak"></span>
<span class="line">sed iam (effabor enim) longo sudore fatiscunt</span><span class="linebreak"></span>
<span class="line">corda, soror, tardaeque manus; hebet infera caelo</span><span class="linebreak"></span>
<span class="line">taxus et insuetos angues nimia astra soporant.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>tu, cui totus adhuc furor exsultantque recentes</span><span class="linebreak"></span>
<span class="line">Cocyti de fonte comae, da iungere vires.</span><span class="linebreak"></span>
<span class="line">non solitas acies nec Martia bella paramus,</span><span class="linebreak"></span>
<span class="line">sed fratrum (licet alma Fides Pietasque repugnent,</span><span class="linebreak"></span>
<span class="line">vincentur), fratrum stringendi comminus enses.</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>grande opus! ipsae odiis, ipsae discordibus armis</span><span class="linebreak"></span>
<span class="line">aptemur. quid lenta venis? agedum elige cuius</span><span class="linebreak"></span>
<span class="line">signa feras. ambo faciles nostrique; sed anceps</span><span class="linebreak"></span>
<span class="line">vulgus et affatus matris blandamque precatu</span><span class="linebreak"></span>
<span class="line">Antigonen timeo, paulum ne nostra retardent</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>consilia. ipse etiam, qui nos lassare precando</span><span class="linebreak"></span>
<span class="line">suetus et ultrices oculorum exposcere Diras,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_202_81"><sup class="lineRef">81</sup>madet P: -ent ω</li><li class="note text" id="note_LCL498_202_87"><sup class="lineRef">87</sup>miserum ω: -ris P: -ri <span class="italic">Vollmer</span>
</li><li class="note text" id="note_LCL498_202_89"><sup class="lineRef">89</sup>me P: mea ω</li></ul></section></notes></section>