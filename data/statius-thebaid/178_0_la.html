<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2">Sunt et qui nudo subeant concurrere ferro:</span><span class="linebreak"></span>
<span class="line">iamque aderant instructi armis Epidaurius Agreus</span><span class="linebreak"></span>
<span class="line">et nondum Fatis Dircaeus agentibus exsul.</span><span class="linebreak"></span>
<span class="line">dux vetat Iasides: ‘manet ingens copia leti,</span><span class="linebreak"></span>
<span class="line"><span class="br"></span><span class="lineNumber">915</span><span class="br"></span>o iuvenes! servate animos avidumque furorem</span><span class="linebreak"></span>
<span class="line">sanguinis adversi. tuque o, quem propter avita</span><span class="linebreak"></span>
<span class="line">iugera, dilectas cui desolavimus urbes,</span><span class="linebreak"></span>
<span class="line">ne, precor, ante aciem ius tantum casibus esse</span><span class="linebreak"></span>
<span class="line">fraternisque sinas (abigant hoc numina!) votis.’</span><span class="linebreak"></span>
<span class="line"><span class="br"></span><span class="lineNumber">920</span><span class="br"></span>sic ait, atque ambos aurata casside ditat.</span><span class="linebreak"></span>
<span class="line">tum generum, ne laudis egens, iubet ardua necti</span><span class="linebreak"></span>
<span class="line">tempora Thebanumque ingenti voce citari</span><span class="linebreak"></span>
<span class="line">uictorem: dirae recinebant omina Parcae.</span><span class="linebreak"></span>
<span class="line indent2">Ipsum etiam proprio certamina festa labore</span><span class="linebreak"></span>
<span class="line"><span class="br"></span><span class="lineNumber">925</span><span class="br"></span>dignari et tumulis supremum hunc addere honorem</span><span class="linebreak"></span>
<span class="line">hortantur proceres ac, ne victoria desit</span><span class="linebreak"></span>
<span class="line">una ducum numero, fundat uel Lyctia cornu</span><span class="linebreak"></span>
<span class="line">tela rogant, tenui vel nubila transeat hasta.</span><span class="linebreak"></span>
<span class="line">obsequitur gaudens, viridique ex aggere in aequum</span><span class="linebreak"></span>
<span class="line"><span class="br"></span><span class="lineNumber">930</span><span class="br"></span>stipatus summis iuvenum descendit; at illi</span><span class="linebreak"></span>
<span class="line">pone levues portat pharetras et cornua iussus</span><span class="linebreak"></span>
<span class="line">armiger: ingentem iactu transmittere circum</span><span class="linebreak"></span>
<span class="line">eminus et dictae dare vulnera destinat orno.</span><span class="linebreak"></span>
<span class="line indent2">Quis fluere occultis rerum neget omina causis?</span><span class="linebreak"></span>
<span class="line"><span class="br"></span><span class="lineNumber">935</span><span class="br"></span>Fata patent homini, piget inservare, peritque</span><span class="linebreak"></span>
<span class="line">venturi praemissa fides: sic omina casum</span><span class="linebreak"></span>
<span class="line">fecimus, et vires hausit Fortuna nocendi.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_394_922"><sup class="lineRef">922</sup>thebarum Pω (<span class="italic">Alton</span>)</li><li class="note text" id="note_LCL207_394_923"><sup class="lineRef">923</sup>recinebant P: reti- ω</li></ul></section></notes></section>