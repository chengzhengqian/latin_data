<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">vix tandem explicitum, nova deinde piacula caedis</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>perquirens nostri tecta haud opulenta Crotopi</span><span class="linebreak"></span>
<span class="line">attigit. huic primis et pubem ineuntibus annis</span><span class="linebreak"></span>
<span class="line">mira decore pios servabat nata penates</span><span class="linebreak"></span>
<span class="line">intemerata toris. felix, si Delia numquam</span><span class="linebreak"></span>
<span class="line">furta nec occultum Phoebo sociasset amorem!</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>namque ut passa deum Nemeaei ad fluminis undam,</span><span class="linebreak"></span>
<span class="line">bis quinos plena cum fronte resumeret orbes</span><span class="linebreak"></span>
<span class="line">Cynthia, sidereum Latonae feta nepotem</span><span class="linebreak"></span>
<span class="line">edidit; ac poenae metuens (neque enim ille coactis</span><span class="linebreak"></span>
<span class="line">donasset thalamis veniam pater) avia rura</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>eligit ac natum saepta inter ovilia furtim</span><span class="linebreak"></span>
<span class="line">montivago pecoris custodi mandat alendum.</span><span class="linebreak"></span>
<span class="line">non tibi digna, puer, generis cunabula tanti</span><span class="linebreak"></span>
<span class="line">gramineos dedit herba toros et vimine querno</span><span class="linebreak"></span>
<span class="line">texta domus; clausa arbutei sub cortice libri</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>membra tepent, suadetque leves cava fistula somnos,</span><span class="linebreak"></span>
<span class="line">et pecori commune solum. sed Fata nec illum</span><span class="linebreak"></span>
<span class="line">concessere larem; viridi nam caespite terrae</span><span class="linebreak"></span>
<span class="line">proiectum temere et patulo caelum ore trahentem</span><span class="linebreak"></span>
<span class="line">dira canum rabies morsu depasta cruento</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>disicit. hic vero attonitas ut nuntius aures</span><span class="linebreak"></span>
<span class="line">matris adit, pulsi ex animo genitorque pudorque</span><span class="linebreak"></span>
<span class="line">et metus; ipsa ultro saevis plangoribus amens</span><span class="linebreak"></span>
<span class="line">tecta replet, vacuumque ferens velamine pectus</span><span class="linebreak"></span>
<span class="line">occurrit confessa patri; nec motus et atro</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>imperat (infandum!) cupientem occumbere leto.</span><span class="linebreak"></span>
<span class="line">sero memor thalami maestae solacia morti,</span><span class="linebreak"></span>
<span class="line">Phoebe, paras monstrum infandis Acheronte sub imo</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_82_572"><sup class="lineRef">572</sup>pio Pω (<span class="italic">Bentley</span>)</li><li class="note text" id="note_LCL207_82_592"><sup class="lineRef">592</sup>saevis ω: maestis P</li></ul></section></notes></section>