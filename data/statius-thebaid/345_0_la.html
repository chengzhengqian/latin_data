<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">80</span><span class="br"></span>et nunc heu quae digna tibi sollemnia quasve</span><span class="linebreak"></span>
<span class="line">largiar exsequias? nec si fatale potestas</span><span class="linebreak"></span>
<span class="line">Argos et impulsas cineri miscere Mycenas,</span><span class="linebreak"></span>
<span class="line">meque super, cui vita (nefas!) et sanguine nati</span><span class="linebreak"></span>
<span class="line">partus honos. eademne dies, eadem impia bella</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>te, puer, et diros misere in Tartara fratres?</span><span class="linebreak"></span>
<span class="line">et nunc Oedipodi par est fortuna doloris</span><span class="linebreak"></span>
<span class="line">ac mihi? quam similes gemimus, bone Iuppiter, umbras!</span><span class="linebreak"></span>
<span class="line">accipe, nate, tui nova libamenta triumphi,</span><span class="linebreak"></span>
<span class="line">accipe et hoc regimen dextrae frontisque superbae</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>vincula, quae patri minimum laetanda dedisti.</span><span class="linebreak"></span>
<span class="line">regem te, regem tristes Eteocleos umbrae</span><span class="linebreak"></span>
<span class="line">aspiciant.’ simul haec dicens crinemque manumque</span><span class="linebreak"></span>
<span class="line">destruit, accensaque iterat violentius ira:</span><span class="linebreak"></span>
<span class="line">‘saevum agedum immitemque vocent si funera Lernae</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>tecum ardere veto; longos utinam addere sensus</span><span class="linebreak"></span>
<span class="line">corporibus caeloque animas Ereboque nocentes</span><span class="linebreak"></span>
<span class="line">pellere fas, ipsumque feras, ipsum unca volucrum</span><span class="linebreak"></span>
<span class="line">ora sequi atque artus regum monstrare nefandos!</span><span class="linebreak"></span>
<span class="line">ei mihi, quod positos humus alma diesque resolvet!</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>quare iterum repetens iterumque edico: suprema</span><span class="linebreak"></span>
<span class="line">ne quis ope et flammis ausit iuvisse Pelasgos;</span><span class="linebreak"></span>
<span class="line">aut nece facta luet numeroque explebit adempta</span><span class="linebreak"></span>
<span class="line">corpora. per superos magnumque Menoecea iuro.’</span><span class="linebreak"></span>
<span class="line">dixit, et abreptum comites in tecta ferebant.</span><span class="linebreak"></span>
<span class="line indent2"><span class="br"></span><span class="lineNumber">105</span><span class="br"></span>Flebilis interea vacuis comitatus ab Argis</span><span class="linebreak"></span>
<span class="line">(Fama trahit miseras) orbae viduaeque ruebant</span><span class="linebreak"></span>
<span class="line">Inachides ceu capta manus; sua vulnera cuique,</span><span class="linebreak"></span>
<span class="line">par habitus cunctis, deiecti in pectora crines</span><span class="linebreak"></span>
</p>
</section><notes></notes></section>