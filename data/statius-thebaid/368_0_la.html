<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">725</span><span class="br"></span>ostentant veteres etiamnum in sanguine plagas.</span><span class="linebreak"></span>
<span class="line">iam nec Cecropiis idem ductoribus ardor,</span><span class="linebreak"></span>
<span class="line">languescuntque minae et virtus secura residit:</span><span class="linebreak"></span>
<span class="line">ventorum velut ira minor, nisi silva furentes</span><span class="linebreak"></span>
<span class="line">impedit, insanique tacent sine litore fluctus.</span><span class="linebreak"></span>
<span class="line indent2"><span class="br"></span><span class="lineNumber">730</span><span class="br"></span>Ut vero aequoreus quercum Marathonida Theseus</span><span class="linebreak"></span>
<span class="line">extulit, erectae cuius crudelis in hostes</span><span class="linebreak"></span>
<span class="line">umbra cadit campumque trucem lux cuspidis implet,</span><span class="linebreak"></span>
<span class="line">ceu pater Edonios Haemi de vertice Mavors</span><span class="linebreak"></span>
<span class="line">impulerit currus, rapido mortemque fugamque</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>axe vehens, sic exanimes in terga reducit</span><span class="linebreak"></span>
<span class="line">pallor Agenoridas; taedet fugientibus uti</span><span class="linebreak"></span>
<span class="line">Thesea, nec facilem dignatur dextra cruorem.</span><span class="linebreak"></span>
<span class="line">cetera plebeio desaevit sanguine virtus:</span><span class="linebreak"></span>
<span class="line">sic iuvat exanimis proiectaque praeda canesque</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>degeneresque lupos, magnos alit ira leones.</span><span class="linebreak"></span>
<span class="line">attamen Olenium Lamyrumque, hunc tela pharetra</span><span class="linebreak"></span>
<span class="line">promentem, hunc saevi tollentem pondera saxi</span><span class="linebreak"></span>
<span class="line">deicit, et triplici confisos robore gentis</span><span class="linebreak"></span>
<span class="line">Alcetidas fratres, totidem quos eminus hastis</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>continuat; ferrum consumpsit pectore Phyleus,</span><span class="linebreak"></span>
<span class="line">ore momordit Helops, umero transmisit Iapyx.</span><span class="linebreak"></span>
<span class="line">iamque et quadriiugo celsum petit Haemona curru,</span><span class="linebreak"></span>
<span class="line">horrendumque manu telum rotat: ille paventes</span><span class="linebreak"></span>
<span class="line">obliquavit equos; longo perlata tenore</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>transiit hasta duos, sitiebat vulnera nec non</span><span class="linebreak"></span>
<span class="line">tertia, sed medio cuspis temone retenta est.</span><span class="linebreak"></span>
<span class="line indent2">Sed solum votis, solum clamore tremendo</span><span class="linebreak"></span>
<span class="line">omnibus in turmis optat vocitatque Creonta.</span><span class="linebreak"></span>
<span class="line">atque hunc diversa bellorum in fronte maniplos</span><span class="linebreak"></span>
</p>
</section><notes></notes></section>