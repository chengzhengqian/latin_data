<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">quod superest, duris affrangunt postibus ungues</span><span class="linebreak"></span>
<span class="line">pectoraque, et siccos minuunt in limine dentes.</span><span class="linebreak"></span>
<span class="line indent2">At procul Argolici supplex in margine templi</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>coetus et ad patrias fusae Pelopeides aras</span><span class="linebreak"></span>
<span class="line">sceptriferae Iunonis opem reditumque suorum</span><span class="linebreak"></span>
<span class="line">exposcunt, pictasque fores et frigida vultu</span><span class="linebreak"></span>
<span class="line">saxa terunt parvosque docent procumbere natos.</span><span class="linebreak"></span>
<span class="line">condiderant iam vota diem; nox addita curas</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>iungit, et ingestis vigilant altaria flammis.</span><span class="linebreak"></span>
<span class="line">peplum etiam dono, cuius mirabile textum</span><span class="linebreak"></span>
<span class="line">nulla manu sterilis nec dissociata marito</span><span class="linebreak"></span>
<span class="line">versarat, calathis castae velamina divae</span><span class="linebreak"></span>
<span class="line">haud spernenda ferunt, variis ubi plurima floret</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>purpura picta modis mixtoque incenditur auro.</span><span class="linebreak"></span>
<span class="line">ipsa illic magni thalamo desponsa Tonantis,</span><span class="linebreak"></span>
<span class="line">expers conubii et timide positura sororem,</span><span class="linebreak"></span>
<span class="line">lumine demisso pueri Iovis oscula libat</span><span class="linebreak"></span>
<span class="line">simplex et nondum furtis offensa mariti.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>hoc tunc Argolicae sanctum velamine matres</span><span class="linebreak"></span>
<span class="line">induerant ebur, et lacrimis questuque rogabant:</span><span class="linebreak"></span>
<span class="line">‘aspice sacrilegas Cadmeae paelicis arces,</span><span class="linebreak"></span>
<span class="line">siderei regina poli, tumulumque rebellem</span><span class="linebreak"></span>
<span class="line">disice et in Thebas aliud (potes) excute fulmen.’</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>quid faciat? scit Fata suis contraria Grais</span><span class="linebreak"></span>
<span class="line">aversumque Iovem, sed nec periisse precatus</span><span class="linebreak"></span>
<span class="line">tantaque dona velit; tempus tamen obvia magni</span><span class="linebreak"></span>
<span class="line">Fors dedit auxilii. videt alto ex aethere clausa</span><span class="linebreak"></span>
<span class="line">moenia et insomni vallum statione teneri:</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>horruit irarum stimulis motaque verendum</span><span class="linebreak"></span>
</p>
</section><notes></notes></section>