<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">induit a tergo Mycalesia cuspis Agyrten;</span><span class="linebreak"></span>
<span class="line">respexit: nusquam auctor erat, sed concita tractu</span><span class="linebreak"></span>
<span class="line">gurgitis effugiens invenerat hasta cruorem.</span><span class="linebreak"></span>
<span class="line indent2">Figitur et validos sonipes Aetolus in armos</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>exsiluitque alte vi mortis et aëra pendens</span><span class="linebreak"></span>
<span class="line">verberat; haud tamen est turbatus fulmine ductor,</span><span class="linebreak"></span>
<span class="line">sed miseratur equum magnoque ex vulnere telum</span><span class="linebreak"></span>
<span class="line">exuit ipse gemens et sponte remisit habenas.</span><span class="linebreak"></span>
<span class="line">inde pedes repetit pugnas gressuque manuque</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>certior, et segnem Nomium fortemque Mimanta</span><span class="linebreak"></span>
<span class="line">Thisbaeumque Lichan Anthedoniumque Lycetum</span><span class="linebreak"></span>
<span class="line">continuat ferro geminisque e fratribus unum</span><span class="linebreak"></span>
<span class="line">Thespiaden; eadem poscenti fata Panemo</span><span class="linebreak"></span>
<span class="line">‘vive superstes,’ ait, ‘diraeque ad moenia Thebes</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>solus abi miseros non decepture parentes.</span><span class="linebreak"></span>
<span class="line">di bene quod pugnas rapidum deiecit in amnem</span><span class="linebreak"></span>
<span class="line">sanguinea Bellona manu: trahit unda timentes</span><span class="linebreak"></span>
<span class="line">gurgite gentili, nuda nec flebilis umbra</span><span class="linebreak"></span>
<span class="line">stridebit vestros Tydeus inhumatus ad ignes;</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>ibitis aequoreis crudelia pabula monstris,</span><span class="linebreak"></span>
<span class="line">illum terra vehit suaque in primordia solvet.’</span><span class="linebreak"></span>
<span class="line">sic premit adversos et acerbat vulnera dictis;</span><span class="linebreak"></span>
<span class="line">ac nunc ense furit, nunc tela natantia captans</span><span class="linebreak"></span>
<span class="line">ingerit: innuptae comitem Therona Dianae,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>ruricolamque Gyan cum fluctivago Ergino,</span><span class="linebreak"></span>
<span class="line">intonsumque Hersen, contemptoremque profundi</span><span class="linebreak"></span>
<span class="line">Crethea, nimbosam qui saepe Caphereos arcem</span><span class="linebreak"></span>
<span class="line">Euboicasque hiemes parva transfugerat alno—</span><span class="linebreak"></span>
<span class="line">quid non fata queant? traiectus pectora ferro</span><span class="linebreak"></span>
</p></section><notes></notes></section>