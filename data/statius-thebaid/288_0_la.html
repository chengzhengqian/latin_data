<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">quare agite, utendum superis; non comminus hostes</span><span class="linebreak"></span>
<span class="line">sternendi: bellum iacet, et saevire potestas.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>ecqui aderunt, quos ingenti se attollere fama</span><span class="linebreak"></span>
<span class="line">non pigeat, dum Fata sinunt? iterum ecce benignae</span><span class="linebreak"></span>
<span class="line">noctis aves; sequor, et comitum licet agmina cessent,</span><span class="linebreak"></span>
<span class="line">solus eo. atque adeo venit ille et quassat habenas.’</span><span class="linebreak"></span>
<span class="line indent2">Talia vociferans noctem exturbabat, euntque</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>non secus accensi proceres quam si omnibus idem</span><span class="linebreak"></span>
<span class="line">corde deus: flagrant comitari et iungere casus.</span><span class="linebreak"></span>
<span class="line">ter denos numero, turmarum robora, iussus</span><span class="linebreak"></span>
<span class="line">ipse legit; circa fremit indignata iuventus</span><span class="linebreak"></span>
<span class="line">cetera, cur maneant castris ignavaque servent</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>otia: pars sublime genus, pars facta suorum,</span><span class="linebreak"></span>
<span class="line">pars sua, sortem alii clamant, sortem undique poscunt.</span><span class="linebreak"></span>
<span class="line">gaudet in adversis animoque assurgit Adrastus.</span><span class="linebreak"></span>
<span class="line">vertice sic Pholoës volucrum nutritor equorum,</span><span class="linebreak"></span>
<span class="line">cum fetura gregem pecoroso vere novavit,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>laetatur cernens hos montis in ardua niti,</span><span class="linebreak"></span>
<span class="line">hos innare vadis, certare parentibus illos;</span><span class="linebreak"></span>
<span class="line">tunc vacuo sub corde movet, qui molle domandi</span><span class="linebreak"></span>
<span class="line">ferre iugum, qui terga boni, quis in arma tubasque</span><span class="linebreak"></span>
<span class="line">natus, ad Eleas melior quis surgere palmas:</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>talis erat turmae ductor longaevus Achivae.</span><span class="linebreak"></span>
<span class="line">nec deest coeptis: ‘unde haec tam sera repente</span><span class="linebreak"></span>
<span class="line">numina? qui fractos superi rediistis ad Argos?</span><span class="linebreak"></span>
<span class="line">estne hic infelix virtus, gentique superstes</span><span class="linebreak"></span>
<span class="line">sanguis, et in miseris animorum semina durant?</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>laudo equidem, egregii iuvenes, pulchraque meorum</span><span class="linebreak"></span>
<span class="line">seditione fruor; sed fraudem et operta paramus</span><span class="linebreak"></span>
<span class="line">proelia, celandi motus: numquam apta latenti</span><span class="linebreak"></span>
</p>
</section><notes></notes></section>