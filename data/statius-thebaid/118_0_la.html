<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">50</span><span class="br"></span>Lemnos, ubi ignifera fessus respirat ab Aetna</span><span class="linebreak"></span>
<span class="line">Mulciber. ingenti tellurem proximus umbra</span><span class="linebreak"></span>
<span class="line">vestit Athos nemorumque obscurat imagine pontum.</span><span class="linebreak"></span>
<span class="line">Thraces arant contra, Thracum fatalia nobis</span><span class="linebreak"></span>
<span class="line">litora, et inde nefas. florebat dives alumnis</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>terra, nec illa Samo fama Delove sonanti</span><span class="linebreak"></span>
<span class="line">peior et innumeris quas spumifer assilit Aegon.</span><span class="linebreak"></span>
<span class="line">dis visum turbare domos, nec pectora culpa</span><span class="linebreak"></span>
<span class="line">nostra vacant: nullos Veneri sacravimus ignes,</span><span class="linebreak"></span>
<span class="line">nulla deae sedes; movet et caelestia quondam</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>corda dolor lentoque irrepunt agmine Poenae.</span><span class="linebreak"></span>
<span class="line">illa Paphon veterem centumque altaria linquens,</span><span class="linebreak"></span>
<span class="line">nec vultu nec crine prior, solvisse iugalem</span><span class="linebreak"></span>
<span class="line">ceston et Idalias procul ablegasse volucres</span><span class="linebreak"></span>
<span class="line">fertur. erant certe media quae noctis in umbra</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>divam alios ignes maioraque tela gerentem</span><span class="linebreak"></span>
<span class="line">Tartareas inter thalamis volitasse Sorores</span><span class="linebreak"></span>
<span class="line">vulgarent, utque implicitis arcana domorum</span><span class="linebreak"></span>
<span class="line">anguibus et saeva formidine nupta replesset</span><span class="linebreak"></span>
<span class="line">limina nec fidi populum miserata mariti.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>protinus a Lemno teneri fugistis Amores:</span><span class="linebreak"></span>
<span class="line">mutus Hymen versaeque faces et frigida iusti</span><span class="linebreak"></span>
<span class="line">cura tori. nullae redeunt in gaudia noctes,</span><span class="linebreak"></span>
<span class="line">nullus in amplexu sopor est, Odia aspera ubique</span><span class="linebreak"></span>
<span class="line">et Furor et medio recubat Discordia lecto.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>cura viris tumidos adversa Thracas in ora</span><span class="linebreak"></span>
<span class="line">eruere et saevam bellando frangere gentem.</span><span class="linebreak"></span>
<span class="line">cumque domus contra stantesque in litore nati,</span><span class="linebreak"></span>
<span class="line">dulcius Edonias hiemes Arctonque prementem</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_274_78"><sup class="lineRef">78</sup>prementem P: fr- Ï‰</li></ul></section></notes></section>