<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2">Audierant, dictoque manent. mox numina supplex</span><span class="linebreak"></span>
<span class="line">affatu tacito iuvenis Tegeaeus adorat:</span><span class="linebreak"></span>
<span class="line">‘diva potens nemorum (tibi enim hic, tibi crinis honori</span><span class="linebreak"></span>
<span class="line">debitus, eque tuo venit haec iniuria voto),</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>si bene quid genetrix, si quid venatibus ipse</span><span class="linebreak"></span>
<span class="line">promerui, ne, quaeso, sinas hoc omine Thebas</span><span class="linebreak"></span>
<span class="line">ire nec Arcadiae tantum meruisse pudorem.’</span><span class="linebreak"></span>
<span class="line">auditum manifesta fides: vix campus euntem</span><span class="linebreak"></span>
<span class="line">sentit, et exilis plantis intervenit aër,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>raraque non fracto vestigia pulvere pendent.</span><span class="linebreak"></span>
<span class="line">irrumpit clamore fores, clamore recurrit</span><span class="linebreak"></span>
<span class="line">ante ducem prensaque fovet suspiria palma.</span><span class="linebreak"></span>
<span class="line">finiti cursus, operumque insignia praesto.</span><span class="linebreak"></span>
<span class="line">Arcas equum dono, clipeum gerit improbus Idas,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>cetera plebs Lyciis vadit contenta pharetris.</span><span class="linebreak"></span>
<span class="line indent2">Tunc vocat, emisso si quis decernere disco</span><span class="linebreak"></span>
<span class="line">impiger et vires velit ostentare superbas.</span><span class="linebreak"></span>
<span class="line">it iussus Pterelas et aënae lubrica massae</span><span class="linebreak"></span>
<span class="line">pondera vix toto curvatus corpore iuxta</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>deicit; inspectant taciti expenduntque laborem</span><span class="linebreak"></span>
<span class="line">Inachidae. mox turba ruunt, duo gentis Achaeae,</span><span class="linebreak"></span>
<span class="line">tres Ephyreiadae, Pisa satus unus, Acarnan</span><span class="linebreak"></span>
<span class="line">septimus; et plures agitabat gloria, ni se</span><span class="linebreak"></span>
<span class="line">arduus Hippomedon cavea stimulante tulisset</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>in medios, lateque ferens sub pectore dextro</span><span class="linebreak"></span>
<span class="line">orbem alium: ‘hunc potius, iuvenes, qui moenia saxis</span><span class="linebreak"></span>
<span class="line">frangere, qui Tyrias deiectum vaditis arces,</span><span class="linebreak"></span>
<span class="line">hunc rapite: ast illud cui non iaculabile dextrae</span><span class="linebreak"></span>
</p>
</section><notes></notes></section>