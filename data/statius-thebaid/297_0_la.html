<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">tellurem atque una gentem exspirare ruina.</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>qui tremor inicitur caeli de lampade tactis,</span><span class="linebreak"></span>
<span class="line">hic fixit iuvenem, pariterque horrore sub uno</span><span class="linebreak"></span>
<span class="line">vox, acies sanguisque perit, gemitusque parantem</span><span class="linebreak"></span>
<span class="line">ipse ultro convertit equus; fugit ala retorto</span><span class="linebreak"></span>
<span class="line">pulvere. nondum illi Thebarum claustra subibant,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>et iam Argiva cohors nocturno freta triumpho</span><span class="linebreak"></span>
<span class="line">prosilit in campos; per et arma et membra iacentum</span><span class="linebreak"></span>
<span class="line">taetraque congerie sola semianimumque cruorem</span><span class="linebreak"></span>
<span class="line">cornipedes ipsique ruunt: gravis exterit artus</span><span class="linebreak"></span>
<span class="line">ungula, sanguineus lavat imber et impedit axes.</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>dulce viris hac ire via, ceu tecta superbi</span><span class="linebreak"></span>
<span class="line">Sidonia atque ipsas calcent in sanguine Thebas.</span><span class="linebreak"></span>
<span class="line">hortatur Capaneus: ‘satis occultata, Pelasgi,</span><span class="linebreak"></span>
<span class="line">delituit virtus: nunc, nunc mihi vincere pulchrum</span><span class="linebreak"></span>
<span class="line">teste die; mecum clamore et pulvere aperto</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>ite palam, iuvenes: sunt et mihi provida dextrae</span><span class="linebreak"></span>
<span class="line">omina et horrendi stricto mucrone furores.’</span><span class="linebreak"></span>
<span class="line">sic ait; ardentes alacer succendit Adrastus</span><span class="linebreak"></span>
<span class="line">Argolicusque gener, sequitur iam tristior augur.</span><span class="linebreak"></span>
<span class="line">iamque premunt muros (et adhuc nova funera narrat</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Amphion) miseramque intrarant protinus urbem,</span><span class="linebreak"></span>
<span class="line">ni Megareus specula citus exclamasset ab alta:</span><span class="linebreak"></span>
<span class="line">‘claude, vigil, subeunt hostes, claude undique portas!’</span><span class="linebreak"></span>
<span class="line indent2">Est ubi dat vires nimius timor: ocius omnis</span><span class="linebreak"></span>
<span class="line">porta coit; solas dum tardius artat Echion</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Ogygias, audax animis Spartana iuventus</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_160_470"><sup class="lineRef">470</sup>inlicita Pω (<span class="italic">Garrod</span>)</li></ul></section></notes></section>