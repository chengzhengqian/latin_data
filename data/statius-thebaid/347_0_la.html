<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">Iris habet, putresque arcanis roribus artus</span><span class="linebreak"></span>
<span class="line">ambrosiaeque rigat sucis, ut longius obstent</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>exspectentque rogum et flammas non ante fatiscant.</span><span class="linebreak"></span>
<span class="line indent2">Squalidus ecce genas et inani vulnere pallens</span><span class="linebreak"></span>
<span class="line">Ornytus (hic socio desertus ab agmine, tardat</span><span class="linebreak"></span>
<span class="line">plaga recens) timido secreta per avia furto</span><span class="linebreak"></span>
<span class="line">debile carpit iter fractaeque innititur hastae.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>isque ubi mota novo stupuit loca sola tumultu</span><span class="linebreak"></span>
<span class="line">femineumque gregem, quae iam super agmina Lernae</span><span class="linebreak"></span>
<span class="line">sola videt, non ille viam causasve requirit,</span><span class="linebreak"></span>
<span class="line">quippe patent, maesto sed sic prior occupat ore:</span><span class="linebreak"></span>
<span class="line">‘quo, miserae, quo fertis iter? funusne peremptis</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>speratis cineremque viris? stat pervigil illic</span><span class="linebreak"></span>
<span class="line">umbrarum custos inhumataque corpora regi</span><span class="linebreak"></span>
<span class="line">annumerat. nusquam lacrimae, procul usque fugati</span><span class="linebreak"></span>
<span class="line">accessus hominum: solis avibusque ferisque</span><span class="linebreak"></span>
<span class="line">ire licet. vestrisne Creon dabit aequus honorem</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>luctibus? immites citius Busiridos aras</span><span class="linebreak"></span>
<span class="line">Odrysiique famem stabuli Siculosque licebit</span><span class="linebreak"></span>
<span class="line">exorare deos; rapiet fortasse precantes,</span><span class="linebreak"></span>
<span class="line">si mens nota mihi, nec coniugialia supra</span><span class="linebreak"></span>
<span class="line">funera sed caris longe mactabit ab umbris.</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>quin fugitis, dum tuta via est, Lernamque reversae</span><span class="linebreak"></span>
<span class="line">nomina, quod superest, vacuis datis orba sepulcris</span><span class="linebreak"></span>
<span class="line">absentesque animas ad inania busta vocatis,</span><span class="linebreak"></span>
<span class="line">aut vos Cecropiam (prope namque et Thesea fama est</span><span class="linebreak"></span>
<span class="line">Thermodontiaco laetum remeare triumpho)</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_260_146"><sup class="lineRef">146</sup>lernae ω: -ne P∑</li><li class="note text" id="note_LCL498_260_147"><sup class="lineRef">147</sup>causasve P: -asque ω</li></ul></section></notes></section>