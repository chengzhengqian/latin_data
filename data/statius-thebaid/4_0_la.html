<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">65</span><span class="br"></span>longaevum implicui regem secuique trementis</span><span class="linebreak"></span>
<span class="line">ora senis, dum quaero patrem, si Sphingos iniquae</span><span class="linebreak"></span>
<span class="line">callidus ambages te praemonstrante resolvi,</span><span class="linebreak"></span>
<span class="line">si dulces furias et lamentabile matris</span><span class="linebreak"></span>
<span class="line">conubium gavisus ini noctemque nefandam</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>saepe tuli natosque tibi, scis ipsa, paravi,</span><span class="linebreak"></span>
<span class="line">mox avidus poenae digitis cedentibus ultro</span><span class="linebreak"></span>
<span class="line">incubui miseraque oculos in matre reliqui:</span><span class="linebreak"></span>
<span class="line">exaudi, si digna precor quaeque ipsa furenti</span><span class="linebreak"></span>
<span class="line">subiceres. orbum visu regnisque carentem</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>non regere aut dictis maerentem flectere adorti,</span><span class="linebreak"></span>
<span class="line">quos genui quocumque toro; quin ecce superbi</span><span class="linebreak"></span>
<span class="line">—pro dolor!—et nostro iamdudum funere reges</span><span class="linebreak"></span>
<span class="line">insultant tenebris gemitusque odere paternos.</span><span class="linebreak"></span>
<span class="line">hisne etiam funestus ego? et videt ista deorum</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>ignavus genitor? tu saltem debita vindex</span><span class="linebreak"></span>
<span class="line">huc ades et totos in poenam ordire nepotes.</span><span class="linebreak"></span>
<span class="line">indue quod madidum tabo diadema cruentis</span><span class="linebreak"></span>
<span class="line">unguibus abripui, votisque instincta paternis</span><span class="linebreak"></span>
<span class="line">i media in fratres, generis consortia ferro</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>dissiliant. da, Tartarei regina barathri,</span><span class="linebreak"></span>
<span class="line">quod cupiam vidisse nefas. nec tarda sequetur</span><span class="linebreak"></span>
<span class="line">mens iuvenum: modo digna veni, mea pignora nosces.’</span><span class="linebreak"></span>
<span class="line indent2">Talia dicenti crudelis diva severos</span><span class="linebreak"></span>
<span class="line">advertit vultus. inamoenum forte sedebat</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Cocyton iuxta, resolutaque vertice crines</span><span class="linebreak"></span>
<span class="line">lambere sulphureas permiserat anguibus undas.</span><span class="linebreak"></span>
<span class="line">ilicet igne Iovis lapsisque citatior astris</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_46_71"><sup class="lineRef">71</sup>cedentibus P (<span class="italic">v. Håkanson</span>): caed- ω</li></ul></section></notes></section>