<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">incohat Ismene: ‘quisnam hic mortalibus error?</span><span class="linebreak"></span>
<span class="line">quae decepta fides? curam invigilare quieti</span><span class="linebreak"></span>
<span class="line">claraque per somnos animi simulacra reverti?</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>ecce ego, quae thalamos, nec si pax alta maneret,</span><span class="linebreak"></span>
<span class="line">tractarem sensu, (pudet heu!) conubia vidi</span><span class="linebreak"></span>
<span class="line">nocte, soror; sponsum unde mihi sopor attulit amens</span><span class="linebreak"></span>
<span class="line">vix notum visu? semel his in sedibus illum,</span><span class="linebreak"></span>
<span class="line">dum mea nescio quo spondentur foedera pacto,</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>respexi non sponte, soror. turbata repente</span><span class="linebreak"></span>
<span class="line">omnia cernebam, subitusque intercidit ignis,</span><span class="linebreak"></span>
<span class="line">meque sequebatur rabido clamore reposcens</span><span class="linebreak"></span>
<span class="line">mater Atyn. quaenam haec dubiae praesagia cladis?</span><span class="linebreak"></span>
<span class="line">nec timeo, dum tuta domus milesque superstes</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Doricus et tumidos liceat componere fratres.’</span><span class="linebreak"></span>
<span class="line">talia nectebant, subito cum pigra tumultu</span><span class="linebreak"></span>
<span class="line">expavit domus, et multo sudore receptus</span><span class="linebreak"></span>
<span class="line">fertur Atys, servans animam iam sanguine nullo,</span><span class="linebreak"></span>
<span class="line">cui manus in plaga, dependet languida cervix</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>exterior clipeo, crinesque a fronte supini.</span><span class="linebreak"></span>
<span class="line">prima videt caramque tremens Iocasta vocabat</span><span class="linebreak"></span>
<span class="line">Ismenen: namque hoc solum moribunda precatur</span><span class="linebreak"></span>
<span class="line">vox generi, solum hoc gelidis iam nomen inerrat</span><span class="linebreak"></span>
<span class="line">faucibus. exclamant famulae, tollebat in ora</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>virgo manus, tenuit saevus pudor; attamen ire</span><span class="linebreak"></span>
<span class="line">cogitur, indulget summum hoc Iocasta iacenti</span><span class="linebreak"></span>
<span class="line">ostenditque offertque. quater iam morte sub ipsa</span><span class="linebreak"></span>
<span class="line">ad nomen visus defectaque fortiter ora</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_48_634"><sup class="lineRef">634</sup>superstes P: recedat ω</li><li class="note text" id="note_LCL498_48_648"><sup class="lineRef">648</sup>deiecta Pψ: delec- <span class="italic">vel</span> dilec- ψ (<span class="italic">Heinsius</span>)</li></ul></section></notes></section>