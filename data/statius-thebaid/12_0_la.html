<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line indent2">Finierat precibus miscens convicia Iuno.</span><span class="linebreak"></span>
<span class="line">at non ille gravis dictis, quamquam aspera †motu,†</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>reddidit haec: ‘equidem haud rebar te mente secunda</span><span class="linebreak"></span>
<span class="line">laturam, quodcumque tuos, licet aequus, in Argos</span><span class="linebreak"></span>
<span class="line">consulerem, neque me, detur si copia, fallit</span><span class="linebreak"></span>
<span class="line">multa super Thebis Bacchum ausuramque Dionen</span><span class="linebreak"></span>
<span class="line">dicere, sed nostri reverentia ponderis obstat.</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>horrendos etenim latices, Stygia aequora fratris,</span><span class="linebreak"></span>
<span class="line">obtestor, mansurum et non revocabile verbum,</span><span class="linebreak"></span>
<span class="line">nil fore quod dictis flectar. quare impiger alis</span><span class="linebreak"></span>
<span class="line">portantes praecede Notos, Cyllenia proles,</span><span class="linebreak"></span>
<span class="line">aëra per liquidum regnisque illapsus opacis</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>dic patruo: superas senior se attollat ad auras</span><span class="linebreak"></span>
<span class="line">Laius, exstinctum nati quem vulnere nondum</span><span class="linebreak"></span>
<span class="line">ulterior Lethes accepit ripa profundi</span><span class="linebreak"></span>
<span class="line">lege Erebi; ferat hic diro mea iussa nepoti:</span><span class="linebreak"></span>
<span class="line">germanum exsilio fretum Argolicisque tumentem</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>hospitiis, quod sponte cupit, procul impius aula</span><span class="linebreak"></span>
<span class="line">arceat, alternum regni infitiatus honorem.</span><span class="linebreak"></span>
<span class="line">hinc causae irarum, certo reliqua ordine ducam.’</span><span class="linebreak"></span>
<span class="line indent2">Paret Atlantiades dictis genitoris et inde</span><span class="linebreak"></span>
<span class="line">summa pedum propere plantaribus illigat alis</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>obnubitque comas et temperat astra galero.</span><span class="linebreak"></span>
<span class="line">tum dextrae virgam inseruit, qua pellere dulces</span><span class="linebreak"></span>
<span class="line">aut suadere iterum somnos, qua nigra subire</span><span class="linebreak"></span>
<span class="line">Tartara et exsangues animare assueverat umbras.</span><span class="linebreak"></span>
<span class="line">desiluit, tenuique exceptus inhorruit aura.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_62_284"><sup class="lineRef">284</sup>motu ω: -us P <span class="italic">ante corr</span>., <span class="italic">Gruter</span>: <span class="italic">anne captu?</span>
</li></ul></section></notes></section>