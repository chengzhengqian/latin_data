<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">duc age, nata, procul. quid te autem luctibus addo?</span><span class="linebreak"></span>
<span class="line">da, rex magne, ducem.’</span><span class="linebreak"></span>
<span class="line indent7">Timuit miseranda relinqui</span><span class="linebreak"></span>
<span class="line">Antigone mutatque preces: ‘felicia per te</span><span class="linebreak"></span>
<span class="line">regna, verende Creon, sanctasque Menoeceos umbras:</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>da veniam afflicto dictisque ignosce superbis.</span><span class="linebreak"></span>
<span class="line">hunc morem fandi longae fecere querelae;</span><span class="linebreak"></span>
<span class="line">nec soli ferus iste tibi: sic Fata deosque</span><span class="linebreak"></span>
<span class="line">alloquitur, durus luctu, facilisque nec ipsi</span><span class="linebreak"></span>
<span class="line">saepe mihi; pridem indomito sub pectore vivit</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>libertas misera et saevae spes aspera mortis.</span><span class="linebreak"></span>
<span class="line">et nunc ecce tuas irritat callidus iras</span><span class="linebreak"></span>
<span class="line">suppliciumque cupit; sed tu maioribus, oro,</span><span class="linebreak"></span>
<span class="line">imperii potiare bonis, altusque iacentes</span><span class="linebreak"></span>
<span class="line">praetereas, et magna ducum vereare priorum</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>funera. et hic quondam solio sublimis et armis</span><span class="linebreak"></span>
<span class="line">saeptus opem miseris et iura, potentibus aequus</span><span class="linebreak"></span>
<span class="line">supplicibusque, dabat, cui nunc ex agmine tanto</span><span class="linebreak"></span>
<span class="line">una comes, necdum exsul erat. felicibus hicne</span><span class="linebreak"></span>
<span class="line">obstat? in hunc odiis et regni viribus exis,</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>hunc abigis tectis? an ne prope limina clarum</span><span class="linebreak"></span>
<span class="line">ingemat et votis intempestivus oberret?</span><span class="linebreak"></span>
<span class="line">pone metum, procul usque tua summotus ab aula</span><span class="linebreak"></span>
<span class="line">flebit; ego erectum subigam et servire docebo,</span><span class="linebreak"></span>
<span class="line">coetibus abducam solaque in sede recondam:</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>exsul erit. nam quae migranti externa patebunt</span><span class="linebreak"></span>
<span class="line">moenia? vis Argos eat hostilesque Mycenas</span><span class="linebreak"></span>
<span class="line">squalidus irreptet, victique ad limen Adrasti</span><span class="linebreak"></span>
<span class="line">Aonias referat clades, tenuemque precetur</span><span class="linebreak"></span>
<span class="line">rex Thebanus opem? miserae quid crimina gentis</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>pandere, quid casus iuvat ostentare pudendos?</span><span class="linebreak"></span>
</p>
</section><notes></notes></section>