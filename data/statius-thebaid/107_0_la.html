<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">tunc ego et optata vetitam transmittere Lethen</span><span class="linebreak"></span>
<span class="line">puppe dabo placidumque pia tellure reponam</span><span class="linebreak"></span>
<span class="line">et Stygiis mandabo deis.’</span><span class="linebreak"></span>
<span class="line indent10">Mulcetur honoris</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>muneribus tingitque genas, dein talia reddit:</span><span class="linebreak"></span>
<span class="line">‘cur tibi versanti manes, aequaeve sacerdos,</span><span class="linebreak"></span>
<span class="line">lectus ego augurio tantisque potissimus umbris</span><span class="linebreak"></span>
<span class="line">qui ventura loquar? satis est meminisse priorum.</span><span class="linebreak"></span>
<span class="line">nostrane praeclari (pudeat) consulta nepotes</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>poscitis? illum, illum sacris adhibete nefastis,</span><span class="linebreak"></span>
<span class="line">qui laeto fodit ense patrem, qui semet in ortus</span><span class="linebreak"></span>
<span class="line">vertit et indignae regerit sua pignora matri.</span><span class="linebreak"></span>
<span class="line">et nunc ille deos Furiarumque atra fatigat</span><span class="linebreak"></span>
<span class="line">concilia et nostros rogat haec in proelia manes.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>quod si adeo placui deflenda in tempora vates,</span><span class="linebreak"></span>
<span class="line">dicam equidem, quo me Lachesis, quo torva Megaera</span><span class="linebreak"></span>
<span class="line">usque sinunt: bellum, innumero venit undique bellum</span><span class="linebreak"></span>
<span class="line">agmine, Lernaeosque trahit fatalis alumnos</span><span class="linebreak"></span>
<span class="line">Gradivus stimulis; hos terrae monstra deumque</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>tela manent pulchrique obitus et ab igne supremo</span><span class="linebreak"></span>
<span class="line">sontes lege morae. certa est victoria Thebis,</span><span class="linebreak"></span>
<span class="line">ne trepida, nec regna ferox germanus habebit</span><span class="linebreak"></span>
<span class="line">sed Furiae; geminumque nefas miserosque per enses</span><span class="linebreak"></span>
<span class="line">(ei mihi!) crudelis vincit pater.’ haec ubi fatus</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>labitur et flexa dubios ambage relinquit.</span><span class="linebreak"></span>
<span class="line indent2">Interea gelidam Nemeen et conscia laudis</span><span class="linebreak"></span>
<span class="line">Herculeae dumeta vaga legione tenebant</span><span class="linebreak"></span>
<span class="line">Inachidae; iam Sidonias avertere praedas,</span><span class="linebreak"></span>
</p>
</section><notes></notes></section>