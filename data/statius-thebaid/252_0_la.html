<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">Hippomedon, ante ora minae, saevoque protervam</span><span class="linebreak"></span>
<span class="line">abstulit ense manum; simul increpat: ‘hanc tibi Tydeus,</span><span class="linebreak"></span>
<span class="line">Tydeus ipse rapit; post et confecta virorum</span><span class="linebreak"></span>
<span class="line">fata time magnosque miser fuge tangere manes!’</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>ter Cadmea phalanx torvum abduxere cadaver,</span><span class="linebreak"></span>
<span class="line">ter retrahunt Danai: Siculi velut anxia puppis</span><span class="linebreak"></span>
<span class="line">seditione maris nequiquam obstante magistro</span><span class="linebreak"></span>
<span class="line">errat et averso redit in vestigia velo.</span><span class="linebreak"></span>
<span class="line indent2">Non ibi Sidoniae valuissent pellere coepto</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Hippomedonta manus, non illum impacta moverent</span><span class="linebreak"></span>
<span class="line">tormenta oppositum, formidatique superbis</span><span class="linebreak"></span>
<span class="line">turribus impulsus temptato umbone redissent.</span><span class="linebreak"></span>
<span class="line">sed memor Elysii regis noxasque recensens</span><span class="linebreak"></span>
<span class="line">Tydeos in medios astu subit impia campos</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Tisiphone: sensere acies subitusque cucurrit</span><span class="linebreak"></span>
<span class="line">sudor equis sudorque viris, quamquam ore remisso</span><span class="linebreak"></span>
<span class="line">Inachium fingebat Halyn; nusquam impius ignis</span><span class="linebreak"></span>
<span class="line">verberaque, et iussi tenuere silentia crines.</span><span class="linebreak"></span>
<span class="line">arma gerit iuxtaque feri latus Hippomedontis</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>blanda genas vocemque venit; tamen ille loquentis</span><span class="linebreak"></span>
<span class="line">extimuit vultus admiraturque timorem.</span><span class="linebreak"></span>
<span class="line">illa autem lacrimans, ‘tu nunc,’ ait, ‘inclute, frustra</span><span class="linebreak"></span>
<span class="line">exanimes socios inhumataque corpora Graium</span><span class="linebreak"></span>
<span class="line">(scilicet is nobis metus, aut iam cura sepulcri?)</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>protegis; ipse manu Tyria tibi captus Adrastus</span><span class="linebreak"></span>
<span class="line">raptatur, teque ante alios, te voce manuque</span><span class="linebreak"></span>
<span class="line">invocat; heu qualem lapsare in sanguine vidi,</span><span class="linebreak"></span>
<span class="line">exutum canos lacero diademate crines!</span><span class="linebreak"></span>
<span class="line">nec procul hinc, adverte oculos ubi plurimus ille</span><span class="linebreak"></span>
</p>
</section><notes></notes></section>