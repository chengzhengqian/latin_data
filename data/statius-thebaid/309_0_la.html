<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">devotumque caput vilis ceu mater alebam?</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>quod molita nefas? cui tantum invisa deorum?</span><span class="linebreak"></span>
<span class="line">non ego monstrifero coitu revoluta novavi</span><span class="linebreak"></span>
<span class="line">pignora, nec nato peperi funesta nepotes.</span><span class="linebreak"></span>
<span class="line">quid refert? habet ecce suos Iocasta ducesque</span><span class="linebreak"></span>
<span class="line">regnantesque videt: nos saeva piacula bello</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>demus, ut alterni (placet hoc tibi, fulminis auctor?)</span><span class="linebreak"></span>
<span class="line">Oedipodionii mutent diademata fratres?</span><span class="linebreak"></span>
<span class="line">quid superos hominesve queror? tu, saeve Menoeceu,</span><span class="linebreak"></span>
<span class="line">tu miseram ante omnes properasti exstinguere matrem.</span><span class="linebreak"></span>
<span class="line">unde hic mortis amor? quae sacra insania menti?</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>quosve ego conceptus aut quae male pignora fudi</span><span class="linebreak"></span>
<span class="line">tam diversa mihi? nimirum Martius anguis,</span><span class="linebreak"></span>
<span class="line">quaeque novis proavum tellus effloruit armis–</span><span class="linebreak"></span>
<span class="line">hinc animi tristes nimiusque in pectore Mavors,</span><span class="linebreak"></span>
<span class="line">et de matre nihil. sponte en ultroque peremptus</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>irrumpis maestas Fatis nolentibus umbras.</span><span class="linebreak"></span>
<span class="line">ast egomet Danaos Capaneaque tela verebar:</span><span class="linebreak"></span>
<span class="line">haec erat, haec metuenda manus ferrumque quod amens</span><span class="linebreak"></span>
<span class="line">ipsa dedi. viden ut iugulo consumpserit ensem?</span><span class="linebreak"></span>
<span class="line">altius haud quisquam Danaum mucrone subisset.’</span><span class="linebreak"></span>
<span class="line indent2"><span class="br"></span><span class="lineNumber">815</span><span class="br"></span>Diceret infelix etiamnum et cuncta repleret</span><span class="linebreak"></span>
<span class="line">questibus: abducunt comites famulaeque perosam</span><span class="linebreak"></span>
<span class="line">solantes thalamoque tenent, sedet eruta multo</span><span class="linebreak"></span>
<span class="line">ungue genas; non illa diem, non verba precantum</span><span class="linebreak"></span>
<span class="line">respicit aut visus flectit tellure relictos,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_184_796"><sup class="lineRef">796</sup>novavi ψ: notavi ω: nat- P</li><li class="note text" id="note_LCL498_184_798"><sup class="lineRef">798</sup>habet ecce suos ω: potitur natis P</li></ul></section></notes></section>