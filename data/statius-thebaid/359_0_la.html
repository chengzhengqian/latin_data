<section class="div1 language" lang="la"><header><hgroup><h1>Thebaid</h1></hgroup></header><section class="div2"><p class="lineGroup">
<span class="line">hospitibus tectis trunco sermone volucres,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>cum duplices thalamos et iniquum Terea clamant.</span><span class="linebreak"></span>
<span class="line indent2">Urbe fuit media nulli concessa potentum</span><span class="linebreak"></span>
<span class="line">ara deum; mitis posuit Clementia sedem,</span><span class="linebreak"></span>
<span class="line">et miseri fecere sacram. sine supplice numquam</span><span class="linebreak"></span>
<span class="line">illa novo, nulla damnavit vota repulsa.</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>auditi quicumque rogant, noctesque diesque</span><span class="linebreak"></span>
<span class="line">ire datum et solis numen placare querelis.</span><span class="linebreak"></span>
<span class="line">parca superstitio: non turea flamma nec altus</span><span class="linebreak"></span>
<span class="line">accipitur sanguis: lacrimis altaria sudant,</span><span class="linebreak"></span>
<span class="line">maestarumque super libamina secta comarum</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>pendent et vestes mutata sorte relictae.</span><span class="linebreak"></span>
<span class="line">mite nemus circa cultuque insigne verendo,</span><span class="linebreak"></span>
<span class="line">vittatae laurus et supplicis arbor olivae.</span><span class="linebreak"></span>
<span class="line">nulla autem effigies, nulli commissa metallo</span><span class="linebreak"></span>
<span class="line">forma dei: mentes habitare et pectora gaudet.</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>semper habet trepidos, semper locus horret egenis</span><span class="linebreak"></span>
<span class="line">coetibus, ignotae tantum felicibus arae.</span><span class="linebreak"></span>
<span class="line">fama est defensos acie post busta paterni</span><span class="linebreak"></span>
<span class="line">numinis Herculeos sedem fundasse nepotes.</span><span class="linebreak"></span>
<span class="line">fama minor factis: ipsos nam credere dignum</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>caelicolas, tellus quibus hospita semper Athenae,</span><span class="linebreak"></span>
<span class="line">ceu leges hominemque novum ritusque sacrorum</span><span class="linebreak"></span>
<span class="line">seminaque in vacuas hinc descendentia terras,</span><span class="linebreak"></span>
<span class="line">sic sacrasse loco commune animantibus aegris</span><span class="linebreak"></span>
<span class="line">confugium, unde procul starent iraeque minaeque</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>regnaque, et a iustis Fortuna recederet aris.</span><span class="linebreak"></span>
<span class="line">iam tunc innumerae norant altaria gentes:</span><span class="linebreak"></span>
</p>
</section><notes></notes></section>