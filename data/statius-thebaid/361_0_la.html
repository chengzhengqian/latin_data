<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">530</span><span class="br"></span>nec vulgare gemunt, aspernanturque precari,</span><span class="linebreak"></span>
<span class="line">et tantum innuptae quaerunt delubra Minervae.</span><span class="linebreak"></span>
<span class="line">primus amor niveis victorem cernere vectum</span><span class="linebreak"></span>
<span class="line">quadriiugis; nec non populos in semet agebat</span><span class="linebreak"></span>
<span class="line">Hippolyte, iam blanda genas patiensque mariti</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>foederis. hanc patriae ritus fregisse severos</span><span class="linebreak"></span>
<span class="line">Atthides oblique secum mirantur operto</span><span class="linebreak"></span>
<span class="line">murmure, quod nitidi crines, quod pectora palla</span><span class="linebreak"></span>
<span class="line">tota latent, magnis quod barbara semet Athenis</span><span class="linebreak"></span>
<span class="line">misceat atque hosti veniat paritura marito.</span><span class="linebreak"></span>
<span class="line indent2"><span class="br"></span><span class="lineNumber">540</span><span class="br"></span>Paulum et ab insessis maestae Pelopeides aris</span><span class="linebreak"></span>
<span class="line">promovere gradum seriemque et dona triumphi</span><span class="linebreak"></span>
<span class="line">mirantur, victique animo rediere mariti.</span><span class="linebreak"></span>
<span class="line">atque ubi tardavit currus et ab axe superbo</span><span class="linebreak"></span>
<span class="line">explorat causas victor poscitque benigna</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>aure preces, ausa ante alias Capaneia coniunx:</span><span class="linebreak"></span>
<span class="line">‘belliger Aegide, subitae cui maxima laudis</span><span class="linebreak"></span>
<span class="line">semina de nostris aperit Fortuna ruinis,</span><span class="linebreak"></span>
<span class="line">non externa genus, dirae nec conscia noxae</span><span class="linebreak"></span>
<span class="line">turba sumus: domus Argos erat regesque mariti,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>non utinam et fortes! quid enim septena movere</span><span class="linebreak"></span>
<span class="line">castra et Agenoreos opus emendare penates?</span><span class="linebreak"></span>
<span class="line">nec querimur caesos: haec bellica iura vicesque</span><span class="linebreak"></span>
<span class="line">armorum; sed non Siculis exorta sub antris</span><span class="linebreak"></span>
<span class="line">monstra nec Ossaei bello cecidere bimembres.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>mitto genus clarosque patres: hominum, inclute Theseu,</span><span class="linebreak"></span>
<span class="line">sanguis erant, homines, eademque in sidera, eosdem</span><span class="linebreak"></span>
<span class="line">sortitus animarum alimentaque vestra creati;</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_288_539"><sup class="lineRef">539</sup>paritura ω: placi- P</li></ul></section></notes></section>