<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">315</span><span class="br"></span>imperia et multum mediis mansueverat annis.</span><span class="linebreak"></span>
<span class="line">tunc rector genero Polynici indulget agendum</span><span class="linebreak"></span>
<span class="line">multa monens, ubi fervor equo, qua suetus ab arte</span><span class="linebreak"></span>
<span class="line">mulceri, ne saeva manus, ne liber habenis</span><span class="linebreak"></span>
<span class="line">impetus. ‘urgue alios,’ inquit, ‘stimulisque minisque;</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>ille ibit, minus ipse voles.’ sic ignea lora</span><span class="linebreak"></span>
<span class="line">cum daret et rapido Sol natum imponeret axi,</span><span class="linebreak"></span>
<span class="line">gaudentem lacrimans astra insidiosa docebat</span><span class="linebreak"></span>
<span class="line">nolentesque teri zonas mediamque polorum</span><span class="linebreak"></span>
<span class="line">temperiem: pius ille quidem et formidine cauta,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>sed iuvenem durae prohibebant discere Parcae.</span><span class="linebreak"></span>
<span class="line indent2">Oebalios sublimis agit, spes proxima palmae,</span><span class="linebreak"></span>
<span class="line">Amphiaraus equos; tua furto lapsa propago,</span><span class="linebreak"></span>
<span class="line">Cyllare, dum Scythici diversus ad ostia Ponti</span><span class="linebreak"></span>
<span class="line">Castor Amyclaeas remo permutat habenas.</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>ipse habitu niveus, nivei dant colla iugales,</span><span class="linebreak"></span>
<span class="line">concolor est albis et cassis et infula cristis.</span><span class="linebreak"></span>
<span class="line">quin et Thessalicis felix Admetus ab oris</span><span class="linebreak"></span>
<span class="line">vix steriles compescit equas, Centaurica dicunt</span><span class="linebreak"></span>
<span class="line">semina: credo, adeo sexum indignantur, et omnis</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>in vires adducta Venus; noctemque diemque</span><span class="linebreak"></span>
<span class="line">assimulant maculis internigrantibus albae:</span><span class="linebreak"></span>
<span class="line">tantus uterque color, credi nec degener illo</span><span class="linebreak"></span>
<span class="line">de grege, Castaliae stupuit qui sibila cannae</span><span class="linebreak"></span>
<span class="line">laetus et audito contempsit Apolline pasci.</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>ecce et Iasonidae iuvenes, nova gloria matris</span><span class="linebreak"></span>
<span class="line">Hypsipyles, subiere iugo, quo vectus uterque,</span><span class="linebreak"></span>
</p>
</section><notes></notes></section>