<section class="div1 language" lang="la"><header><hgroup><h1>Thebaid</h1></hgroup></header><section class="div2"><p class="lineGroup">
<span class="line">Oebalias (namque hae magnum et gentile tumentes</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>Euboicum duris rumpunt umbonibus agmen)</span><span class="linebreak"></span>
<span class="line">reppulit erepto cunei ductore Menalca.</span><span class="linebreak"></span>
<span class="line">hic et mente Lacon, crudi torrentis alumnus,</span><span class="linebreak"></span>
<span class="line">nec turpavit avos; hastam ultra pectus euntem,</span><span class="linebreak"></span>
<span class="line">ne pudor in tergo, per et ossa et viscera retro</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>extrahit atque hosti dextra labente remittit</span><span class="linebreak"></span>
<span class="line">sanguineam: dilecta genis morientis oberrant</span><span class="linebreak"></span>
<span class="line">Taygeta et pugnae laudataque verbera matri.</span><span class="linebreak"></span>
<span class="line">Phaedimon Iasiden arcu Dircaeus Amyntas</span><span class="linebreak"></span>
<span class="line">destinat: heu celeres Parcae! iam palpitat arvis</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>Phaedimus, et certi nondum tacet arcus Amyntae.</span><span class="linebreak"></span>
<span class="line">abstulit ex umero dextram Calydonius Agreus</span><span class="linebreak"></span>
<span class="line">Phegeos: illa suum terra tenet improba ferrum</span><span class="linebreak"></span>
<span class="line">et movet; extimuit sparsa inter tela iacentem</span><span class="linebreak"></span>
<span class="line">praegrediens truncamque tamen percussit Acoetes.</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Iphin atrox Acamas, Argum ferus impulit Hypseus,</span><span class="linebreak"></span>
<span class="line">stravit Abanta Pheres, diversaque vulnera flentes</span><span class="linebreak"></span>
<span class="line">Iphis eques, pedes Argus, Abas auriga iacebant.</span><span class="linebreak"></span>
<span class="line">Inachidae gemini geminos e sanguine Cadmi</span><span class="linebreak"></span>
<span class="line">occultos galeis (saeva ignorantia belli)</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>perculerant ferro; sed dum spolia omnia caesis</span><span class="linebreak"></span>
<span class="line">eripiunt, videre nefas, et maestus uterque</span><span class="linebreak"></span>
<span class="line">respicit ad fratrem pariterque errasse queruntur.</span><span class="linebreak"></span>
<span class="line">cultor Ion Pisae cultorem Daphnea Cirrhae</span><span class="linebreak"></span>
<span class="line">turbatis prostravit equis: hunc laudat ab alto</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Iuppiter, hunc tardus frustra miseratur Apollo.</span><span class="linebreak"></span>
<span class="line indent2">Ingentes Fortuna viros illustrat utrimque</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_34_437"><sup class="lineRef">437</sup>verbera ω∑: pectora P</li></ul></section></notes></section>