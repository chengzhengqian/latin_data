<section class="div1 language" lang="la"><header><hgroup><h1>Thebaid</h1></hgroup></header><section class="div2">
</section>
<section class="div2">
<h2><span class="ac">LIBER IX</span></h2>
<p class="lineGroup">
<span class="line">Asperat Aonios rabies audita cruenti</span><span class="linebreak"></span>
<span class="line">Tydeos; ipsi etiam minus ingemuere iacentem</span><span class="linebreak"></span>
<span class="line">Inachidae, culpantque virum et rupisse queruntur</span><span class="linebreak"></span>
<span class="line">fas odii; quin te, divum implacidissime, quamquam</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>praecipuum tunc caedis opus, Gradive, furebas,</span><span class="linebreak"></span>
<span class="line">offensum virtute ferunt, nec comminus ipsum</span><span class="linebreak"></span>
<span class="line">ora sed et trepidos alio torsisse iugales.</span><span class="linebreak"></span>
<span class="line">ergo profanatum Melanippi funus acerbo</span><span class="linebreak"></span>
<span class="line">vulnere non aliis ultum Cadmeia pubes</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>insurgunt stimulis quam si turbata sepulcris</span><span class="linebreak"></span>
<span class="line">ossa patrum monstrisque datae crudelibus urnae.</span><span class="linebreak"></span>
<span class="line">accendit rex ipse super: ‘quisquamne Pelasgis</span><span class="linebreak"></span>
<span class="line">mitis adhuc hominemque gerit? iam morsibus uncis</span><span class="linebreak"></span>
<span class="line">(pro furor! usque adeo tela exsatiavimus?) artus</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>dilacerant. nonne Hyrcanis bellare putatis</span><span class="linebreak"></span>
<span class="line">tigribus, aut saevos Libyae contra ire leones?</span><span class="linebreak"></span>
<span class="line">et nunc ille iacet (pulchra o solacia leti!)</span><span class="linebreak"></span>
<span class="line">ore tenens hostile caput, dulcique nefandus</span><span class="linebreak"></span>
<span class="line">immoritur tabo; nos ferrum immite facesque:</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>illis nuda odia, et feritas iam non eget armis.</span><span class="linebreak"></span>
<span class="line">sic pergant rabidi claraque hac laude fruantur,</span><span class="linebreak"></span>
<span class="line">dum videas haec, summe pater. sed enim hiscere campos</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_60_9"><sup class="lineRef">9</sup>pubes ω: proles P</li></ul></section></notes></section>