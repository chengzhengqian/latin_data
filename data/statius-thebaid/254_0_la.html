<section class="div1 language" lang="la"><header><hgroup><h1>Thebaid</h1></hgroup></header><section class="div2"><p class="lineGroup">
<span class="line indent2">At ferus Hippomedon quamquam iam sentit inane</span><span class="linebreak"></span>
<span class="line">auxilium et seram rapto pro corpore pugnam,</span><span class="linebreak"></span>
<span class="line">it tamen et caecum rotat irrevocabilis ensem,</span><span class="linebreak"></span>
<span class="line">vix socios hostesque, nihil dum tardet euntem,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>secernens; sed caede nova iam lubrica tellus</span><span class="linebreak"></span>
<span class="line">armaque seminecesque viri currusque soluti</span><span class="linebreak"></span>
<span class="line">impediunt laevumque femur, quod cuspide fixum</span><span class="linebreak"></span>
<span class="line">regis Echionii seu dissimulaverat ardens</span><span class="linebreak"></span>
<span class="line">sive ibi nescierat. maestum videt Hoplea tandem;</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Tydeos hic magni fidus comes et modo frustra</span><span class="linebreak"></span>
<span class="line">armiger alipedem prona cervice tenebat</span><span class="linebreak"></span>
<span class="line">fatorum ignarum domini solumque frementem</span><span class="linebreak"></span>
<span class="line">quod vacet inque acies audentior ille pedestres.</span><span class="linebreak"></span>
<span class="line">hunc aspernantem tumido nova pondera tergo</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>(unam quippe manum domitis expertus ab annis)</span><span class="linebreak"></span>
<span class="line">corripit affaturque: ‘quid o nova fata recusas,</span><span class="linebreak"></span>
<span class="line">infelix sonipes? nusquam tibi dulce superbi</span><span class="linebreak"></span>
<span class="line">regis onus; non iam Aetolo spatiabere campo</span><span class="linebreak"></span>
<span class="line">gaudentemque iubam per stagna Acheloia solves.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>quod superest, caros, i, saltem ulciscere manes</span><span class="linebreak"></span>
<span class="line">aut sequere; extorrem neu tu quoque laeseris umbram</span><span class="linebreak"></span>
<span class="line">captivus tumidumque equitem post Tydea portes.’</span><span class="linebreak"></span>
<span class="line">audisse accensumque putes: hoc fulmine raptum</span><span class="linebreak"></span>
<span class="line">abstulit et similes minus indignatur habenas.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>semifer aëria talis Centaurus ab Ossa</span><span class="linebreak"></span>
<span class="line">desilit in valles: ipsum nemora alta tremescunt,</span><span class="linebreak"></span>
<span class="line">campus equum. trepidi cursu glomerantur anhelo</span><span class="linebreak"></span>
<span class="line">Labdacidae, premit ille super, necopinaque ferro</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_74_203"><sup class="lineRef">203</sup>seu ω: sed P</li><li class="note text" id="note_LCL498_74_211"><sup class="lineRef">211</sup>fata P: iussa ω</li><li class="note text" id="note_LCL498_74_212"><sup class="lineRef">212</sup>nusquam ω: numq- P</li><li class="note text" id="note_LCL498_74_213"><sup class="lineRef">213</sup>satiabere Pω∑ (<span class="italic">Bentley</span>)</li></ul></section></notes></section>