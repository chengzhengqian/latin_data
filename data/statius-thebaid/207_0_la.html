<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">Alcathoum saxo, cui circum stagna Carysti</span><span class="linebreak"></span>
<span class="line">et domus et coniunx et amantes litora nati.</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>vixerat ille diu pauper scrutator aquarum,</span><span class="linebreak"></span>
<span class="line">decepit tellus; moriens hiemesque Notosque</span><span class="linebreak"></span>
<span class="line">laudat et experti meliora pericula ponti.</span><span class="linebreak"></span>
<span class="line indent2">Aspicit has longe iamdudum Asopius Hypseus</span><span class="linebreak"></span>
<span class="line">palantum strages ardetque avertere pugnam,</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>quamquam haud ipse minus curru Tirynthia fundens</span><span class="linebreak"></span>
<span class="line">robora; sed viso praesens minor augure sanguis:</span><span class="linebreak"></span>
<span class="line">illum armis animisque cupit. prohibebat iniquo</span><span class="linebreak"></span>
<span class="line">agmine consertum cunei latus; inde superbus</span><span class="linebreak"></span>
<span class="line">exseruit patriis electum missile ripis,</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>ac prius: ‘Aonidum dives largitor aquarum,</span><span class="linebreak"></span>
<span class="line">clare Giganteis etiamnum, Asope, favillis,</span><span class="linebreak"></span>
<span class="line">da numen dextrae: rogat hoc natusque tuique</span><span class="linebreak"></span>
<span class="line">quercus alumna vadi; fas et me spernere Phoebum,</span><span class="linebreak"></span>
<span class="line">si tibi collatus divum sator. omnia mergam</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>fontibus arma tuis tristesque sine augure vittas.’</span><span class="linebreak"></span>
<span class="line">audierat genitor: vetat indulgere volentem</span><span class="linebreak"></span>
<span class="line">Phoebus, et aurigam iactus detorquet in Hersen.</span><span class="linebreak"></span>
<span class="line">ille ruit: deus ipse vagis succedit habenis,</span><span class="linebreak"></span>
<span class="line">Lernaeum falso simulans Haliacmona vultu.</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>tunc vero ardenti non ulla obsistere temptant</span><span class="linebreak"></span>
<span class="line">signa, ruunt solo terrore, et vulnera citra</span><span class="linebreak"></span>
<span class="line">mors trepidis ignava venit, dubiumque tuenti</span><span class="linebreak"></span>
<span class="line">presserit infestos onus impuleritne iugales.</span><span class="linebreak"></span>
<span class="line">sic ubi nubiferum montis latus aut nova ventis</span><span class="linebreak"></span>
</p>
</section><notes></notes></section>