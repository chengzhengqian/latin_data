<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">sic ubi diversis maria evertere procellis</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>hinc Boreas Eurusque, illinc niger imbribus Auster,</span><span class="linebreak"></span>
<span class="line">pulsa dies regnantque hiemes, venit aequoris alti</span><span class="linebreak"></span>
<span class="line">rex sublimis equis, geminusque ad spumea Triton</span><span class="linebreak"></span>
<span class="line">frena natans late pelago dat signa cadenti,</span><span class="linebreak"></span>
<span class="line">et iam plana Thetis, montesque et litora crescunt.</span><span class="linebreak"></span>
<span class="line indent2"><span class="br"></span><span class="lineNumber">710</span><span class="br"></span>Quis superum tanto solatus funera voto</span><span class="linebreak"></span>
<span class="line">pensavit lacrimas inopinaque gaudia maestae</span><span class="linebreak"></span>
<span class="line">rettulit Hypsipylae? tu, gentis conditor, Euhan,</span><span class="linebreak"></span>
<span class="line">qui geminos iuvenes Lemni de litore vectos</span><span class="linebreak"></span>
<span class="line">intuleras Nemeae mirandaque fata parabas.</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>causa viae genetrix, nec inhospita tecta Lycurgi</span><span class="linebreak"></span>
<span class="line">praebuerant aditus; et protinus ille tyranno</span><span class="linebreak"></span>
<span class="line">nuntius exstinctae miserando vulnere prolis.</span><span class="linebreak"></span>
<span class="line">ergo adsunt comites (pro Fors et caeca futuri</span><span class="linebreak"></span>
<span class="line">mens hominum!) regique favent; sed Lemnos ad aures</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>ut primum dictusque Thoas, per tela manusque</span><span class="linebreak"></span>
<span class="line">irruerant, matremque avidis complexibus ambo</span><span class="linebreak"></span>
<span class="line">diripiunt flentes alternaque pectora mutant.</span><span class="linebreak"></span>
<span class="line">illa velut rupes immoto saxea visu</span><span class="linebreak"></span>
<span class="line">haeret et expertis non audet credere divis.</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>ut vero et vultus et signa Argoa relictis</span><span class="linebreak"></span>
<span class="line">ensibus atque umeris amborum intextus Iason,</span><span class="linebreak"></span>
<span class="line">cesserunt luctus, turbataque munere tanto</span><span class="linebreak"></span>
<span class="line">corruit, atque alio maduerunt lumina fletu.</span><span class="linebreak"></span>
<span class="line">addita signa polo, laetoque ululante tumultu</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>tergaque et aera dei motas crepuere per auras.</span><span class="linebreak"></span>
</p>
</section><notes></notes></section>