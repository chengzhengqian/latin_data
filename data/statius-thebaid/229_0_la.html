<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">excepit si forte puer, cui vivere patrem</span><span class="linebreak"></span>
<span class="line">tutius, incerta formidine gaudia librat,</span><span class="linebreak"></span>
<span class="line">an fidi proceres, ne pugnet vulgus habenis,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>cui latus Euphratae, cui Caspia limina mandet;</span><span class="linebreak"></span>
<span class="line">sumere tunc arcus ipsumque onerare veretur</span><span class="linebreak"></span>
<span class="line">patris equum visusque sibi nec sceptra capaci</span><span class="linebreak"></span>
<span class="line">sustentare manu nec adhuc implere tiaran.</span><span class="linebreak"></span>
<span class="line indent2">Atque is ubi intorto signatus vellere crinem</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>convenitque deis, hilari per castra tumultu</span><span class="linebreak"></span>
<span class="line">vadit ovans ac, prima sui documenta, sacerdos</span><span class="linebreak"></span>
<span class="line">Tellurem placare parat: nec futile maestis</span><span class="linebreak"></span>
<span class="line">id visum Danais. geminas ergo ilicet aras</span><span class="linebreak"></span>
<span class="line">arboribus vivis et adulto caespite texi</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>imperat, innumerosque deae, sua munera, flores</span><span class="linebreak"></span>
<span class="line">et cumulos frugum et quidquid novat impiger annus</span><span class="linebreak"></span>
<span class="line">addit et intacto spargens altaria lacte </span><span class="linebreak"></span>
<span class="line">incipit:</span><span class="linebreak"></span>
<span class="line indent3">‘O hominum divumque aeterna creatrix,</span><span class="linebreak"></span>
<span class="line">quae fluvios silvasque animarum et semina mundo</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>cuncta Prometheasque manus Pyrrhaeaque saxa</span><span class="linebreak"></span>
<span class="line">gignis, et impastis quae prima alimenta dedisti</span><span class="linebreak"></span>
<span class="line">mutastique viris, quae pontum ambisque vehisque:</span><span class="linebreak"></span>
<span class="line">te penes et pecudum gens mitis et ira ferarum</span><span class="linebreak"></span>
<span class="line">et volucrum requies; firmum atque immobile mundi</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>robur inoccidui, te velox machina caeli</span><span class="linebreak"></span>
<span class="line">aëre pendentem vacuo, te currus uterque</span><span class="linebreak"></span>
<span class="line">circumit, o rerum media indivisaque magnis</span><span class="linebreak"></span>
<span class="line">fratribus! ergo simul tot gentibus alma, tot altis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_24_294"><sup class="lineRef">294</sup>signatus ψ: -atur P: -avit ω</li></ul></section></notes></section>