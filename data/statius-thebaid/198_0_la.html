<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">hinc atque hinc natae, melior iam sexus, aniles</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>praecipitantem artus et plus quam possit euntem</span><span class="linebreak"></span>
<span class="line">sustentant. venit ante hostes, et pectore nudo</span><span class="linebreak"></span>
<span class="line">claustra adversa ferit tremulisque ululatibus orat</span><span class="linebreak"></span>
<span class="line">admitti: ‘reserate viam! rogat impia belli</span><span class="linebreak"></span>
<span class="line">mater; in his aliquod ius exsecrabile castris</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>huic utero est.’ trepidi visam expavere manipli</span><span class="linebreak"></span>
<span class="line">auditamque magis; remeat iam missus Adrasto</span><span class="linebreak"></span>
<span class="line">nuntius: excipiunt iussi mediosque per enses</span><span class="linebreak"></span>
<span class="line">dant iter. illa duces ut primum aspexit Achivos</span><span class="linebreak"></span>
<span class="line">clamorem horrendum luctu furiata resolvit:</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>‘Argolici proceres, ecquis monstraverit hostem</span><span class="linebreak"></span>
<span class="line">quem peperi? quanam inveniam, mihi dicite, natum</span><span class="linebreak"></span>
<span class="line">sub galea?’ venit attonitae Cadmeius heros</span><span class="linebreak"></span>
<span class="line">obvius, et raptam lacrimis gaudentibus implet</span><span class="linebreak"></span>
<span class="line">solaturque tenens, atque inter singula matrem,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>matrem iterat, nunc ipsam urguens, nunc cara sororum</span><span class="linebreak"></span>
<span class="line">pectora, cum mixta fletus anus asperat ira:</span><span class="linebreak"></span>
<span class="line">‘quid molles lacrimas venerandaque nomina fingis,</span><span class="linebreak"></span>
<span class="line">rex Argive, mihi? quid colla amplexibus ambis</span><span class="linebreak"></span>
<span class="line">invisamque teris ferrato pectore matrem?</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>tune ille exsilio vagus et miserabilis hospes?</span><span class="linebreak"></span>
<span class="line">quem non permoveas? longae tua iussa cohortes</span><span class="linebreak"></span>
<span class="line">exspectant, multoque latus praefulgurat ense.</span><span class="linebreak"></span>
<span class="line">a miserae matres! hunc te noctesque diesque</span><span class="linebreak"></span>
<span class="line">deflebam? si verba tamen monitusque tuorum</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>dignaris, dum castra silent suspensaque bellum</span><span class="linebreak"></span>
<span class="line">horrescit pietas, genetrix iubeoque rogoque:</span><span class="linebreak"></span>
<span class="line">i mecum patriosque deos arsuraque saltem</span><span class="linebreak"></span>
</p>
</section><notes></notes></section>