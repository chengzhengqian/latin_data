<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">orbita. nunc avidi prono iuga pectore tangunt,</span><span class="linebreak"></span>
<span class="line">nunc pugnante genu et pressis duplicantur habenis.</span><span class="linebreak"></span>
<span class="line">colla toris crinita tument, stantesque repectit</span><span class="linebreak"></span>
<span class="line">aura iubas, bibit albentes humus arida nimbos.</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>fit sonus immanisque pedum tenuisque rotarum:</span><span class="linebreak"></span>
<span class="line">nulla manu requies, densis insibilat aër</span><span class="linebreak"></span>
<span class="line">verberibus; gelida non crebrior exsilit Arcto</span><span class="linebreak"></span>
<span class="line">grando, nec Oleniis manant tot cornibus imbres.</span><span class="linebreak"></span>
<span class="line indent2">Senserat adductis alium praesagus Arion</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>stare ducem loris, dirumque expaverat insons</span><span class="linebreak"></span>
<span class="line">Oedipodioniden; iam illinc a limine discors</span><span class="linebreak"></span>
<span class="line">iratusque oneri solito truculentior ardet.</span><span class="linebreak"></span>
<span class="line">Inachidae credunt accensum laudibus; ille</span><span class="linebreak"></span>
<span class="line">aurigam fugit, aurigae furiale minatur</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>efferus, et campo dominum circumspicit omni,</span><span class="linebreak"></span>
<span class="line">ante tamen cunctos. sequitur longeque secundus</span><span class="linebreak"></span>
<span class="line">Amphiaraus agit, quem Thessalus aequat eundo</span><span class="linebreak"></span>
<span class="line">Admetus; iuxta gemini, nunc Euneos ante</span><span class="linebreak"></span>
<span class="line">et nunc ante Thoas, cedunt vincuntque, nec umquam</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>ambitiosa pios collidit gloria fratres.</span><span class="linebreak"></span>
<span class="line">postremum discrimen erant Chromis asper et asper</span><span class="linebreak"></span>
<span class="line">Hippodamus, non arte rudes, sed mole tenentur</span><span class="linebreak"></span>
<span class="line">cornipedum; prior Hippodamus fert ora sequentum,</span><span class="linebreak"></span>
<span class="line">fert gemitus multaque umeros incenditur aura.</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>speravit flexae circum compendia metae</span><span class="linebreak"></span>
<span class="line">interius ductis Phoebeius augur habenis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_358_427"><sup class="lineRef">427</sup>solito P: ins- ω</li></ul></section></notes></section>