<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">705</span><span class="br"></span>impetus; hoc, oro, munus concede parenti.</span><span class="linebreak"></span>
<span class="line">sic tua maturis signentur tempora canis,</span><span class="linebreak"></span>
<span class="line">et sis ipse parens et ad hunc, animose, timorem</span><span class="linebreak"></span>
<span class="line">pervenias: ne perge meos orbare penates.</span><span class="linebreak"></span>
<span class="line">externi te nempe patres alienaque tangunt</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>pignora? si pudor est, primum miserere tuorum.</span><span class="linebreak"></span>
<span class="line">haec pietas, hic verus honos; ibi gloria tantum</span><span class="linebreak"></span>
<span class="line">ventosumque decus titulique in morte latentes.</span><span class="linebreak"></span>
<span class="line">nec timidus te flecto parens: i, proelia misce,</span><span class="linebreak"></span>
<span class="line">i Danaas acies mediosque per obvius enses:</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>non teneo; liceat misero tremibunda lavare</span><span class="linebreak"></span>
<span class="line">vulnera et undantem lacrimis siccare cruorem,</span><span class="linebreak"></span>
<span class="line">teque iterum saevis iterumque remittere bellis.</span><span class="linebreak"></span>
<span class="line">hoc malunt Thebae.’ sic colla manusque tenebat</span><span class="linebreak"></span>
<span class="line">implicitus; sed nec lacrimae nec verba movebant</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>dis votum iuvenem; quin et monstrantibus illis</span><span class="linebreak"></span>
<span class="line">fraude patrem tacita subit avertitque timorem:</span><span class="linebreak"></span>
<span class="line">‘falleris heu verosque metus, pater optime, nescis.</span><span class="linebreak"></span>
<span class="line">non me ulli monitus, nec vatum exorsa furentum</span><span class="linebreak"></span>
<span class="line">sollicitant vanisque movent (sibi callidus ista</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Tiresias nataeque canat), non si ipse reclusis</span><span class="linebreak"></span>
<span class="line">comminus ex adytis in me insaniret Apollo.</span><span class="linebreak"></span>
<span class="line">sed gravis unanimi casus me fratris ad urbem</span><span class="linebreak"></span>
<span class="line">sponte refert: gemit Inachia mihi saucius Haemon</span><span class="linebreak"></span>
<span class="line">cuspide; vix illum medio de pulvere belli</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>inter utrasque acies, iam iamque tenentibus Argis—</span><span class="linebreak"></span>
<span class="line">sed moror. i, refove dubium turbaeque ferenti</span><span class="linebreak"></span>
<span class="line">dic, parcant leviterque vehant; ego vulnera doctum</span><span class="linebreak"></span>
<span class="line">iungere supremique fugam revocare cruoris</span><span class="linebreak"></span>
<span class="line">Aëtiona petam.’ sic imperfecta locutus</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_178_724"><sup class="lineRef">724</sup>vanis P: manes ω <span class="italic">parenth. fecit Courtney</span>
</li></ul></section></notes></section>