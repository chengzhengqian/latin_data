<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">dat gemitum tellus: non sic eversa feruntur</span><span class="linebreak"></span>
<span class="line">Ismara cum fracto Boreas caput extulit antro,</span><span class="linebreak"></span>
<span class="line">non grassante Noto citius nocturna peregit</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>flamma nemus. linquunt flentes dilecta locorum,</span><span class="linebreak"></span>
<span class="line">otia cana, Pales Silvanusque arbiter umbrae</span><span class="linebreak"></span>
<span class="line">semideumque pecus, migrantibus aggemit illis</span><span class="linebreak"></span>
<span class="line">silva, nec amplexae dimittunt robora Nymphae.</span><span class="linebreak"></span>
<span class="line">ut cum possessas avidis victoribus arces</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>dux raptare dedit, vix signa audita, nec urbem</span><span class="linebreak"></span>
<span class="line">invenias; ducunt sternuntque abiguntque feruntque</span><span class="linebreak"></span>
<span class="line">immodici, minor ille fragor quo bella gerebant.</span><span class="linebreak"></span>
<span class="line indent2">Iamque pari cumulo geminas, hanc tristibus umbris</span><span class="linebreak"></span>
<span class="line">ast illam superis, aequus labor auxerat aras,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>cum signum luctus cornu grave mugit adunco</span><span class="linebreak"></span>
<span class="line">tibia, cui teneros suetum producere manes</span><span class="linebreak"></span>
<span class="line">lege Phrygum maesta. Pelopem monstrasse ferebant</span><span class="linebreak"></span>
<span class="line">exsequiale sacrum carmenque minoribus umbris</span><span class="linebreak"></span>
<span class="line">utile, quo geminis Niobe consumpta pharetris</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>squalida bissenas Sipylon deduxerat urnas.</span><span class="linebreak"></span>
<span class="line indent2">Portant inferias arsuraque fercula primi</span><span class="linebreak"></span>
<span class="line">Graiorum, titulisque pios testantur honores</span><span class="linebreak"></span>
<span class="line">gentis quisque suae; longo post tempore surgit</span><span class="linebreak"></span>
<span class="line">colla super iuvenum (numero dux legerat omni)</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>ipse fero clamore torus. cinxere Lycurgum</span><span class="linebreak"></span>
<span class="line">Lernaei proceres, genetricem mollior ambit</span><span class="linebreak"></span>
<span class="line">turba; nec Hypsipyle raro subit agmine: vallant</span><span class="linebreak"></span>
<span class="line">Inachidae memores, sustentant livida nati</span><span class="linebreak"></span>
</p>
</section><notes></notes></section>