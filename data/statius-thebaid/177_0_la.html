<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">obrutus, ac penitus fractum obtritumque cadaver</span><span class="linebreak"></span>
<span class="line"><span class="br"></span><span class="lineNumber">885</span><span class="br"></span>indignantem animam propriis non reddidit astris.</span><span class="linebreak"></span>
<span class="line">acrior hoc Tydeus, animisque et pectore supra est.</span><span class="linebreak"></span>
<span class="line">nec mora, cum vinclis onerique elapsus iniquo</span><span class="linebreak"></span>
<span class="line">circumit errantem et tergo necopinus inhaeret,</span><span class="linebreak"></span>
<span class="line">mox latus et firmo celer implicat ilia nexu;</span><span class="linebreak"></span>
<span class="line"><span class="br"></span><span class="lineNumber">890</span><span class="br"></span>poplitibus genua inde premens evadere nodos</span><span class="linebreak"></span>
<span class="line">nequiquam et lateri dextram insertare parantem</span><span class="linebreak"></span>
<span class="line">improbus (horrendum visu!), [ac] mirabile pondus,</span><span class="linebreak"></span>
<span class="line">sustulit. Herculeis pressum sic fama lacertis</span><span class="linebreak"></span>
<span class="line">terrigenam sudasse Libyn, cum fraude reperta</span><span class="linebreak"></span>
<span class="line"><span class="br"></span><span class="lineNumber">895</span><span class="br"></span>raptus in excelsum, nec iam spes ulla cadendi,</span><span class="linebreak"></span>
<span class="line">nec licet extrema matrem contingere planta.</span><span class="linebreak"></span>
<span class="line">fit sonus, et laetos attollunt agmina plausus.</span><span class="linebreak"></span>
<span class="line">tunc alte librans inopinum sponte remisit</span><span class="linebreak"></span>
<span class="line">obliquumque dedit, procumbentemque secutus</span><span class="linebreak"></span>
<span class="line"><span class="br"></span><span class="lineNumber">900</span><span class="br"></span>colla simul dextra, pedibus simul inguina vinxit.</span><span class="linebreak"></span>
<span class="line">deficit obsessus soloque pudore repugnat.</span><span class="linebreak"></span>
<span class="line">tandem pectus humi pronamque extensus in alvum</span><span class="linebreak"></span>
<span class="line">sternitur, ac longo maestus post tempore surgit,</span><span class="linebreak"></span>
<span class="line">turpia signata linquens vestigia terra.</span><span class="linebreak"></span>
<span class="line"><span class="br"></span><span class="lineNumber">905</span><span class="br"></span>palmam autem dextra laevaque nitentia dono</span><span class="linebreak"></span>
<span class="line">arma ferens Tydeus: ‘quid si non sanguinis huius</span><span class="linebreak"></span>
<span class="line">partem haud exiguam (scitis) Dircaeus haberet</span><span class="linebreak"></span>
<span class="line">campus, ubi hae nuper, Thebarum foedera, plagae—’</span><span class="linebreak"></span>
<span class="line">haec simul ostentans quaesitaque praemia laudum</span><span class="linebreak"></span>
<span class="line"><span class="br"></span><span class="lineNumber">910</span><span class="br"></span>dat sociis, sequitur neglectus Agyllea thorax.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_392_892"><sup class="lineRef">892</sup>ac <span class="italic">secl., ita dist- SB</span>
</li></ul></section></notes></section>