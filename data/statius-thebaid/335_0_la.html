<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">565</span><span class="br"></span>erigit occulte ferrum vitaeque labantis</span><span class="linebreak"></span>
<span class="line">reliquias tenues odio supplevit, et ensem</span><span class="linebreak"></span>
<span class="line">iam laetus fati fraterno in corde reliquit.</span><span class="linebreak"></span>
<span class="line">ille autem: ‘vivisne an adhuc manet ira superstes,</span><span class="linebreak"></span>
<span class="line">perfide, nec sedes umquam meriture quietas?</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>huc mecum ad manes! illic quoque pacta reposcam,</span><span class="linebreak"></span>
<span class="line">si modo Agenorei stat Cnosia iudicis urna,</span><span class="linebreak"></span>
<span class="line">qua reges punire datur.’ nec plura locutus</span><span class="linebreak"></span>
<span class="line">concidit et totis fratrem gravis obruit armis.</span><span class="linebreak"></span>
<span class="line indent2">Ite, truces animae, funestaque Tartara leto</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>polluite et cunctas Erebi consumite poenas.</span><span class="linebreak"></span>
<span class="line">vosque malis hominum, Stygiae, iam parcite, divae:</span><span class="linebreak"></span>
<span class="line">omnibus in terris scelus hoc omnique sub aevo</span><span class="linebreak"></span>
<span class="line">viderit una dies, monstrumque infame futuris</span><span class="linebreak"></span>
<span class="line">excidat, et soli memorent haec proelia reges.</span><span class="linebreak"></span>
<span class="line indent2"><span class="br"></span><span class="lineNumber">580</span><span class="br"></span>At genitor sceleris comperto fine profundis</span><span class="linebreak"></span>
<span class="line">erupit tenebris saevoque in limine profert</span><span class="linebreak"></span>
<span class="line">mortem imperfectam: veteri stat sordida tabo</span><span class="linebreak"></span>
<span class="line">utraque canities, et durus sanguine crinis</span><span class="linebreak"></span>
<span class="line">obnubit furiale caput; procul ora genaeque</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>intus et effossae squalent vestigia lucis.</span><span class="linebreak"></span>
<span class="line">virgo autem impositae sustentat pondera laevae,</span><span class="linebreak"></span>
<span class="line">dextra sedet baculo. qualis si puppe relicta</span><span class="linebreak"></span>
<span class="line">exosus manes pigri sulcator Averni</span><span class="linebreak"></span>
<span class="line">exeat ad superos solemque et pallida turbet</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>astra, nec ipse diu fortis patiensque superni</span><span class="linebreak"></span>
<span class="line">aëris; interea longum cessante magistro</span><span class="linebreak"></span>
<span class="line">crescat opus, totisque exspectent saecula ripis:</span><span class="linebreak"></span>
<span class="line">talis init campum, comitique extrema gementi,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_236_581"><sup class="lineRef">581</sup>erupit P: erepsit ω in P: e ω</li></ul></section></notes></section>