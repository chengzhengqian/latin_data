<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">et mecum fortasse cades.” his motus et artus</span><span class="linebreak"></span>
<span class="line">erexit stratis. ferimur per devia vastae</span><span class="linebreak"></span>
<span class="line">urbis et ingentem nocturnae caedis acervum</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>passim, ut quosque sacris crudelis vespera lucis</span><span class="linebreak"></span>
<span class="line">straverat, occulta speculamur nube latentes.</span><span class="linebreak"></span>
<span class="line">hic impressa toris ora exstantesque reclusis</span><span class="linebreak"></span>
<span class="line">pectoribus capulos magnarum et fragmina trunca</span><span class="linebreak"></span>
<span class="line">hastarum et ferro laceras per corpora vestes,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>crateras pronos epulasque in caede natantes</span><span class="linebreak"></span>
<span class="line">cernere erat, iugulisque modo torrentis apertis</span><span class="linebreak"></span>
<span class="line">sanguine commixto redeuntem in pocula Bacchum.</span><span class="linebreak"></span>
<span class="line">hic iuvenum manus et nullis violabilis armis</span><span class="linebreak"></span>
<span class="line">turba senes, positique patrum super ora gementum</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>semineces pueri trepidas in limine vitae</span><span class="linebreak"></span>
<span class="line">singultant animas. gelida non saevius Ossa</span><span class="linebreak"></span>
<span class="line">luxuriant Lapitharum epulae, si quando profundo</span><span class="linebreak"></span>
<span class="line">Nubigenae caluere mero: vix primus ab ira</span><span class="linebreak"></span>
<span class="line">pallor, et impulsis surgunt ad proelia mensis.</span><span class="linebreak"></span>
<span class="line indent2"><span class="br"></span><span class="lineNumber">265</span><span class="br"></span>Tunc primum sese trepidis sub nocte Thyoneus</span><span class="linebreak"></span>
<span class="line">detexit, nato portans extrema Thoanti</span><span class="linebreak"></span>
<span class="line">subsidia, et multa subitus cum luce refulsit.</span><span class="linebreak"></span>
<span class="line">agnovi: non ille quidem turgentia sertis</span><span class="linebreak"></span>
<span class="line">tempora nec flava crinem distinxerat uva:</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>nubilus indignumque oculis liquentibus imbrem</span><span class="linebreak"></span>
<span class="line">alloquitur: “dum Fata dabant tibi, nate, potentem</span><span class="linebreak"></span>
<span class="line">Lemnon et externis etiam servare timendam</span><span class="linebreak"></span>
<span class="line">gentibus, haud umquam iusto mea cura labori</span><span class="linebreak"></span>
<span class="line">destitit: absciderunt tristes crudelia Parcae</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>stamina, nec dictis, supplex quae plurima fudi</span><span class="linebreak"></span>
<span class="line">ante Iovem frustra, lacrimisque avertere luctus</span><span class="linebreak"></span>
</p>
</section><notes></notes></section>