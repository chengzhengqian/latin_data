<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">comminus inque vicem viso pallore recedunt.</span><span class="linebreak"></span>
<span class="line">sic ubi navales miscet super aequora pugnas</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>contempto Bellona mari, si forte benigna</span><span class="linebreak"></span>
<span class="line">tempestas, sibi quisque cavent, ensesque recondit</span><span class="linebreak"></span>
<span class="line">mors alia, et socii pacem fecere timores.</span><span class="linebreak"></span>
<span class="line">talis erat campo belli fluitantis imago.</span><span class="linebreak"></span>
<span class="line">sive laborantes concepto flamine terrae</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>ventorum rabiem et clausum eiecere furorem,</span><span class="linebreak"></span>
<span class="line">exedit seu putre solum carpsitque terendo</span><span class="linebreak"></span>
<span class="line">unda latens, sive hac volventis machina caeli</span><span class="linebreak"></span>
<span class="line">incubuit, sive omne fretum Neptunia movit</span><span class="linebreak"></span>
<span class="line">cuspis et extremas gravius mare torsit in oras,</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>seu vati datus ille fragor, seu terra minata est</span><span class="linebreak"></span>
<span class="line">fratribus: ecce alte praeceps humus ore profundo</span><span class="linebreak"></span>
<span class="line">dissilit, inque vicem timuerunt sidera et umbrae.</span><span class="linebreak"></span>
<span class="line">illum ingens haurit specus et transire parantes</span><span class="linebreak"></span>
<span class="line">mergit equos; non arma manu, non frena remisit:</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>sicut erat, rectos defert in Tartara currus,</span><span class="linebreak"></span>
<span class="line">respexitque cadens caelum, campumque coire</span><span class="linebreak"></span>
<span class="line">ingemuit, donec levior distantia rursus</span><span class="linebreak"></span>
<span class="line">miscuit arva tremor lucemque exclusit Averno.</span><span class="linebreak"></span>
</p>
</section><notes></notes></section>