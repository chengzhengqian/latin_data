<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">Gradivum complexa Venus, dumque anxia Thebas</span><span class="linebreak"></span>
<span class="line">commemorat Cadmumque viro caraeque nepotes</span><span class="linebreak"></span>
<span class="line">Harmoniae, pressum tacito sub corde dolorem</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>tempestiva movet: ‘nonne hanc, Gradive, protervam</span><span class="linebreak"></span>
<span class="line">virginitate vides mediam se ferre virorum</span><span class="linebreak"></span>
<span class="line">coetibus, utque acies audax et Martia signa</span><span class="linebreak"></span>
<span class="line">temperet? en etiam donat praebetque necandos</span><span class="linebreak"></span>
<span class="line">tot nostra de gente viros. huic tradita virtus,</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>huic furor? agrestes superest tibi figere dammas.’</span><span class="linebreak"></span>
<span class="line">desiluit iustis commotus in arma querelis</span><span class="linebreak"></span>
<span class="line">Bellipotens, cui sola vagum per inane ruenti</span><span class="linebreak"></span>
<span class="line">Ira comes, reliqui sudant ad bella Furores.</span><span class="linebreak"></span>
<span class="line">nec mora, cum maestam monitu Letoida duro</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>increpat assistens: ‘non haec tibi proelia divum</span><span class="linebreak"></span>
<span class="line">dat pater; armiferum ni protinus improba campum</span><span class="linebreak"></span>
<span class="line">deseris, huic aequam nosces nec Pallada dextrae.’</span><span class="linebreak"></span>
<span class="line">quid faciat contra? premit hinc Mavortia cuspis,</span><span class="linebreak"></span>
<span class="line">hinc plenae tibi, parve, colus, Iovis inde severi</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>vultus: abit solo post haec evicta pudore.</span><span class="linebreak"></span>
<span class="line indent2">At pater Ogygias Mavors circumspicit alas</span><span class="linebreak"></span>
<span class="line">horrendumque Dryanta movet, cui sanguinis auctor</span><span class="linebreak"></span>
<span class="line">turbidus Orion, comitesque odisse Dianae</span><span class="linebreak"></span>
<span class="line">(inde furit) patrium. hic turbatos arripit ense</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>Arcadas exarmatque ducem; cadit agmine longo</span><span class="linebreak"></span>
<span class="line">Cyllenes populus Tegeesque habitator opacae</span><span class="linebreak"></span>
<span class="line">Aepytiique duces Telphusiacaeque phalanges.</span><span class="linebreak"></span>
<span class="line">ipsum autem et lassa fidit prosternere dextra,</span><span class="linebreak"></span>
</p>
</section><notes></notes></section>