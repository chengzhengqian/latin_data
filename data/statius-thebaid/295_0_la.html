<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">410</span><span class="br"></span>ante pedes, tergoque graves quas forte gerebat</span><span class="linebreak"></span>
<span class="line">tigridis exuvias in laevam torquet et obstat</span><span class="linebreak"></span>
<span class="line">exsertum obiectans mucronem, inque omnia tela</span><span class="linebreak"></span>
<span class="line">versus et ad caedem iuxta mortemque paratus:</span><span class="linebreak"></span>
<span class="line">ut lea, quam saevo fetam pressere cubili</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>venantes Numidae, natos erecta superstat,</span><span class="linebreak"></span>
<span class="line">mente sub incerta torvum ac miserabile frendens;</span><span class="linebreak"></span>
<span class="line">illa quidem turbare globos et frangere morsu</span><span class="linebreak"></span>
<span class="line">tela queat, sed prolis amor crudelia vincit</span><span class="linebreak"></span>
<span class="line">pectora, et a media catulos circumspicit ira.</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>et iam laeva viro, quamvis saevire vetaret</span><span class="linebreak"></span>
<span class="line">Amphion, erepta manus, puerique trahuntur</span><span class="linebreak"></span>
<span class="line">ora supina comis. serus tunc denique supplex</span><span class="linebreak"></span>
<span class="line">demisso mucrone rogat: ‘moderatius, oro,</span><span class="linebreak"></span>
<span class="line">ducite, fulminei per vos cunabula Bacchi</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Inoamque fugam vestrique Palaemonis annos!</span><span class="linebreak"></span>
<span class="line">si cui forte domi natorum gaudia, si quis</span><span class="linebreak"></span>
<span class="line">hic pater, angusti puero date pulveris haustus</span><span class="linebreak"></span>
<span class="line">exiguamque facem! rogat, en rogat ipse tacentis</span><span class="linebreak"></span>
<span class="line">vultus: ego infandas potior satiare volucres,</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>me praebete feris, ego bella audere coegi.’</span><span class="linebreak"></span>
<span class="line">‘immo,’ ait Amphion, ‘regem si tanta cupido</span><span class="linebreak"></span>
<span class="line">condere, quae timidis belli mens, ede, Pelasgis,</span><span class="linebreak"></span>
<span class="line">quid fracti exsanguesque parent; cuncta ocius effer,</span><span class="linebreak"></span>
<span class="line">et vita tumuloque ducis donatus abito.’</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>horruit et toto praecordia protinus Arcas</span><span class="linebreak"></span>
<span class="line">implevit capulo. ‘summumne hoc cladibus,’ inquit,</span><span class="linebreak"></span>
<span class="line">‘deerat ut afflictos turparem ego proditor Argos?</span><span class="linebreak"></span>
<span class="line">nil emimus tanti, nec sic velit ipse cremari.’</span><span class="linebreak"></span>
<span class="line">sic ait, et magno proscissum vulnere pectus</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_156_428"><sup class="lineRef">428</sup>iacentis P (-tes), ω∑ (<span class="italic">Markland</span>)</li></ul></section></notes></section>