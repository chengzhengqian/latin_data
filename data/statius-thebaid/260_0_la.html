<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">vestigat plangitque tamen; saepe horridus amnis</span><span class="linebreak"></span>
<span class="line">obstat, et obducto caligant sanguine visus.</span><span class="linebreak"></span>
<span class="line">illa tamen praeceps in tela offendit et enses</span><span class="linebreak"></span>
<span class="line">scrutaturque manu galeas et prona reclinat</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>corpora; nec ponto summota intrabat amaram</span><span class="linebreak"></span>
<span class="line">Dorida, possessum donec iam fluctibus altis</span><span class="linebreak"></span>
<span class="line">Nereidum miserata cohors ad pectora matris</span><span class="linebreak"></span>
<span class="line">impulit. illa manu ceu vivum amplexa reportat</span><span class="linebreak"></span>
<span class="line">insternitque toris riparum atque umida siccat</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>mollibus ora comis, atque haec ululatibus addit:</span><span class="linebreak"></span>
<span class="line">‘hoc tibi semidei munus tribuere parentes</span><span class="linebreak"></span>
<span class="line">nec mortalis avus? sic nostro in gurgite regnas?</span><span class="linebreak"></span>
<span class="line">mitior heu misero discors alienaque tellus,</span><span class="linebreak"></span>
<span class="line">mitior unda maris, quae iuxta flumina corpus</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>rettulit et miseram visa exspectasse parentem.</span><span class="linebreak"></span>
<span class="line">hine mei vultus? haec torvi lumina patris?</span><span class="linebreak"></span>
<span class="line">hi crines undantis avi? tu nobile quondam</span><span class="linebreak"></span>
<span class="line">undarum nemorumque decus, quo sospite maior</span><span class="linebreak"></span>
<span class="line">diva et Nympharum longe regina ferebar.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>heu ubinam ille frequens modo circa limina matris</span><span class="linebreak"></span>
<span class="line">ambitus orantesque tibi servire Napaeae?</span><span class="linebreak"></span>
<span class="line">cur nunc te, melius saevo mansura profundo,</span><span class="linebreak"></span>
<span class="line">amplexu misero tumulis, Crenaee, reporto</span><span class="linebreak"></span>
<span class="line">non mihi? nec tantae pudet heu miseretque ruinae,</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>dure parens? quae te alta et ineluctabilis imo</span><span class="linebreak"></span>
<span class="line">condidit amne palus, quo nec tam cruda nepotis</span><span class="linebreak"></span>
<span class="line">funera nec nostri valeant perrumpere planctus?</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_86_387"><sup class="lineRef">387</sup>mansure ʕ, <span class="italic">Baehrens</span>
</li></ul></section></notes></section>