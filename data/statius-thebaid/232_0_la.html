<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">cuncta phalanx sibi deesse putat; minor ille per alas</span><span class="linebreak"></span>
<span class="line">septimus exstat apex. liquido velut aethere nubes</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>invida Parrhasiis unum si detrahat astris,</span><span class="linebreak"></span>
<span class="line">truncus honor Plaustri, nec idem riget igne reciso</span><span class="linebreak"></span>
<span class="line">axis, et incerti numerant sua sidera nautae.</span><span class="linebreak"></span>
<span class="line indent2">Sed iam bella vocant: alias nova suggere vires,</span><span class="linebreak"></span>
<span class="line">Calliope, maiorque chelyn mihi tendat Apollo.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>fatalem populis ultro poscentibus horam</span><span class="linebreak"></span>
<span class="line">admovet atra dies, Stygiisque emissa tenebris</span><span class="linebreak"></span>
<span class="line">Mors fruitur caelo bellatoremque volando</span><span class="linebreak"></span>
<span class="line">campum operit nigroque viros invitat hiatu,</span><span class="linebreak"></span>
<span class="line">nil vulgare legens, sed quae dignissima vita</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>funera, praecipuos annis animisque, cruento</span><span class="linebreak"></span>
<span class="line">ungue notat: iamque in miseros pensum omne Sororum</span><span class="linebreak"></span>
<span class="line">scinditur, et Furiae rapuerunt licia Parcis.</span><span class="linebreak"></span>
<span class="line">stat medius campis etiamnum cuspide sicca</span><span class="linebreak"></span>
<span class="line">Bellipotens, iamque hos clipeum, iam vertit ad illos</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>arma ciens aboletque domos, conubia, natos.</span><span class="linebreak"></span>
<span class="line">pellitur et patriae et, qui mente novissimus exit,</span><span class="linebreak"></span>
<span class="line">lucis amor; tenet in capulis hastisque paratas</span><span class="linebreak"></span>
<span class="line">ira manus, animusque ultra thoracas anhelus</span><span class="linebreak"></span>
<span class="line">conatur, galeaeque tremunt horrore comarum.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>quid mirum caluisse viros? flammantur in hostem</span><span class="linebreak"></span>
<span class="line">cornipedes niveoque rigant sola putria nimbo,</span><span class="linebreak"></span>
<span class="line">corpora ceu mixti dominis irasque sedentum</span><span class="linebreak"></span>
<span class="line">induerint: sic frena terunt, sic proelia poscunt</span><span class="linebreak"></span>
<span class="line">hinnitu tolluntque armos equitesque supinant.</span><span class="linebreak"></span>
<span class="line indent2"><span class="br"></span><span class="lineNumber">395</span><span class="br"></span>Iamque ruunt, primusque virum concurrere pulvis</span><span class="linebreak"></span>
<span class="line">incipit, et spatiis utrimque aequalibus acti</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_30_371"><sup class="lineRef">371</sup>riget P: nitet ω</li><li class="note text" id="note_LCL498_30_381"><sup class="lineRef">381</sup>angue Pω∑ (<span class="italic">Barth</span>)</li></ul></section></notes></section>