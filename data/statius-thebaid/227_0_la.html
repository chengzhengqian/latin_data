<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">230</span><span class="br"></span>cornua et ingenti sulcatum Nerea tauro,</span><span class="linebreak"></span>
<span class="line">hi Cadmum lassamque bovem fetosque cruenti</span><span class="linebreak"></span>
<span class="line">Martis agros, alii Tyriam reptantia saxa</span><span class="linebreak"></span>
<span class="line">ad chelyn et duras animantem Amphiona cautes,</span><span class="linebreak"></span>
<span class="line">hi gravidam Semelen, illi Cythereia laudant</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>conubia et multa deductam lampade fratrum</span><span class="linebreak"></span>
<span class="line">Harmoniam: nullis deest sua fabula mensis.</span><span class="linebreak"></span>
<span class="line">ceu modo gemmiferum thyrso populatus Hydaspen</span><span class="linebreak"></span>
<span class="line">Eoasque domos nigri vexilla triumphi</span><span class="linebreak"></span>
<span class="line">Liber et ignotos populis ostenderet Indos.</span><span class="linebreak"></span>
<span class="line indent2"><span class="br"></span><span class="lineNumber">240</span><span class="br"></span>Tunc primum ad coetus sociaeque ad foedera mensae</span><span class="linebreak"></span>
<span class="line">semper inaspectum diraque in sede latentem</span><span class="linebreak"></span>
<span class="line">Oedipoden exisse ferunt vultuque sereno</span><span class="linebreak"></span>
<span class="line">canitiem nigram squalore et sordida fusis</span><span class="linebreak"></span>
<span class="line">ora comis laxasse manu sociumque benignos</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>affatus et abacta prius solacia passum;</span><span class="linebreak"></span>
<span class="line">quin hausisse dapes insiccatumque cruorem</span><span class="linebreak"></span>
<span class="line">deiecisse genis. cunctos auditque refertque,</span><span class="linebreak"></span>
<span class="line">qui Ditem et Furias tantum et si quando regentem</span><span class="linebreak"></span>
<span class="line">Antigonen maestis solitus pulsare querelis.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>causa latet. non hunc Tyrii fors prospera belli,</span><span class="linebreak"></span>
<span class="line">tantum bella iuvant; natum hortaturque probatque</span><span class="linebreak"></span>
<span class="line">nec vicisse velit; sed primos comminus enses</span><span class="linebreak"></span>
<span class="line">et sceleris tacito rimatur semina voto.</span><span class="linebreak"></span>
<span class="line">inde epulae dulces ignotaque gaudia vultu.</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>qualis post longae Phineus ieiunia poenae,</span><span class="linebreak"></span>
<span class="line">nil stridere domi volucresque ut sensit abactas</span><span class="linebreak"></span>
<span class="line">(necdum tota fides), hilaris mensasque torosque</span><span class="linebreak"></span>
<span class="line">nec turbata feris tractavit pocula pennis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_20_256"><sup class="lineRef">256</sup>que ψ: <span class="italic">om</span>. Pω</li></ul></section></notes></section>