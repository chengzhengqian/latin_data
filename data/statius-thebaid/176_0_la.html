<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">vix sese radice tenens, terraeque propinquat,</span><span class="linebreak"></span>
<span class="line">iamdudum aetherias eadem reditura sub auras:</span><span class="linebreak"></span>
<span class="line">non secus ingentes artus praecelsus Agylleus</span><span class="linebreak"></span>
<span class="line">sponte premit parvumque gemens duplicatur in hostem.</span><span class="linebreak"></span>
<span class="line"><span class="br"></span><span class="lineNumber">860</span><span class="br"></span>et iam alterna manus frontemque umerosque latusque</span><span class="linebreak"></span>
<span class="line">collaque pectoraque et vitantia crura lacessit.</span><span class="linebreak"></span>
<span class="line">interdumque diu pendent per mutua fulti</span><span class="linebreak"></span>
<span class="line">bracchia, nunc saevi digitorum vincula frangunt.</span><span class="linebreak"></span>
<span class="line">non sic ductores gemini gregis horrida tauri</span><span class="linebreak"></span>
<span class="line"><span class="br"></span><span class="lineNumber">865</span><span class="br"></span>bella movent; medio coniunx stat candida prato</span><span class="linebreak"></span>
<span class="line">victorem exspectans, rumpunt obnixa furentes</span><span class="linebreak"></span>
<span class="line">pectora, subdit amor stimulos et vulnera sanat:</span><span class="linebreak"></span>
<span class="line">fulmineo sic dente sues, sic hispida turpes</span><span class="linebreak"></span>
<span class="line">proelia villosis ineunt complexibus ursi.</span><span class="linebreak"></span>
<span class="line"><span class="br"></span><span class="lineNumber">870</span><span class="br"></span>vis eadem Oenidae; nec sole aut pulvere fessa</span><span class="linebreak"></span>
<span class="line">membra labant, riget arta cutis durisque laborum</span><span class="linebreak"></span>
<span class="line">castigata toris. contra non integer ille</span><span class="linebreak"></span>
<span class="line">flatibus alternis aegroque effetus hiatu</span><span class="linebreak"></span>
<span class="line">exuit ingestas fluvio sudoris harenas</span><span class="linebreak"></span>
<span class="line"><span class="br"></span><span class="lineNumber">875</span><span class="br"></span>ac furtim rapta sustentat pectora terra.</span><span class="linebreak"></span>
<span class="line">instat agens Tydeus fictumque in colla minatus</span><span class="linebreak"></span>
<span class="line">crura subit; coeptis non evaluere potiri</span><span class="linebreak"></span>
<span class="line">frustratae brevitate manus, venit arduus ille</span><span class="linebreak"></span>
<span class="line">desuper oppressumque ingentis mole ruinae</span><span class="linebreak"></span>
<span class="line"><span class="br"></span><span class="lineNumber">880</span><span class="br"></span>condidit. haud aliter collis scrutator Hiberi,</span><span class="linebreak"></span>
<span class="line">cum subiit longeque diem vitamque reliquit,</span><span class="linebreak"></span>
<span class="line">si tremuit suspensus ager subitumque fragorem</span><span class="linebreak"></span>
<span class="line">rupta dedit tellus, latet intus monte soluto</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_390_876"><sup class="lineRef">876</sup>fictum Ψ: ictum PΨ</li></ul></section></notes></section>