<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">moenia, seque ipsum monstrosi ambagibus antri</span><span class="linebreak"></span>
<span class="line">hispida torquentem luctantis colla iuvenci</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>alternasque manus circum et nodosa ligantem</span><span class="linebreak"></span>
<span class="line">bracchia et abducto vitantem cornua vultu.</span><span class="linebreak"></span>
<span class="line">terror habet populos, cum saeptus imagine torva</span><span class="linebreak"></span>
<span class="line">ingreditur pugnas, bis Thesea bisque cruentas</span><span class="linebreak"></span>
<span class="line">caede videre manus: veteres reminiscitur actus</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>ipse tuens sociumque gregem metuendaque quondam</span><span class="linebreak"></span>
<span class="line">limina et absumpto pallentem Cnosida filo.</span><span class="linebreak"></span>
<span class="line indent2">Saevus at interea ferro post terga revinctas</span><span class="linebreak"></span>
<span class="line">Antigonen viduamque Creon Adrastida leto</span><span class="linebreak"></span>
<span class="line">admovet; ambae hilares et mortis amore superbae</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>ensibus intentant iugulos regemque cruentum</span><span class="linebreak"></span>
<span class="line">destituunt, cum dicta ferens Theseia Phegeus</span><span class="linebreak"></span>
<span class="line">astitit. ille quidem ramis insontis olivae</span><span class="linebreak"></span>
<span class="line">pacificus, sed bella ciet bellumque minatur,</span><span class="linebreak"></span>
<span class="line">grande fremens, nimiumque memor mandantis, et ipsum</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>iam prope, iam medios operire cohortibus agros</span><span class="linebreak"></span>
<span class="line">ingeminans. stetit ambiguo Thebanus in aestu</span><span class="linebreak"></span>
<span class="line">curarum, nutantque minae et prior ira tepescit.</span><span class="linebreak"></span>
<span class="line">tunc firmat sese, fictumque ac triste renidens,</span><span class="linebreak"></span>
<span class="line">‘parvane prostratis,’ inquit, ‘documenta Mycenis</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>sanximus? en iterum qui moenia nostra lacessant.</span><span class="linebreak"></span>
<span class="line">accipimus, veniant; sed ne post bella querantur:</span><span class="linebreak"></span>
<span class="line">lex eadem victis.’ dicit, sed pulvere crasso</span><span class="linebreak"></span>
<span class="line">caligare diem et Tyrios iuga perdere montes</span><span class="linebreak"></span>
<span class="line">aspicit; armari populos tamen armaque ferri</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>ipse iubet pallens, mediaeque in sedibus aulae</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_298_672"><sup class="lineRef">672</sup>imagine torva ω: in agmine torvo P</li></ul></section></notes></section>