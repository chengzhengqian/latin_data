<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">lux timet, et durus contristat sidera fulgor.</span><span class="linebreak"></span>
<span class="line">digna loco statio: primis salit Impetus amens</span><span class="linebreak"></span>
<span class="line">e foribus caecumque Nefas Iraeque rubentes</span><span class="linebreak"></span>
<span class="line">exsanguesque Metus, occultisque ensibus astant</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Insidiae geminumque tenens Discordia ferrum.</span><span class="linebreak"></span>
<span class="line">innumeris strepit aula Minis, tristissima Virtus</span><span class="linebreak"></span>
<span class="line">stat medio, laetusque Furor vultuque cruento</span><span class="linebreak"></span>
<span class="line">Mors armata sedet; bellorum solus in aris</span><span class="linebreak"></span>
<span class="line">sanguis et incensis qui raptus ab urbibus ignis.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>terrarum exuviae circum et fastigia templi</span><span class="linebreak"></span>
<span class="line">captae insignibant gentes: caelataque ferro</span><span class="linebreak"></span>
<span class="line">fragmina portarum bellatricesque carinae</span><span class="linebreak"></span>
<span class="line">et vacui currus protritaque curribus ora,</span><span class="linebreak"></span>
<span class="line">paene etiam gemitus: adeo vis omnis et omne</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>vulnus. ubique ipsum, sed non usquam ore remisso</span><span class="linebreak"></span>
<span class="line">cernere erat: talem divina Mulciber arte</span><span class="linebreak"></span>
<span class="line">ediderat; nondum radiis monstratus adulter</span><span class="linebreak"></span>
<span class="line">foeda catenato luerat conubia lecto.</span><span class="linebreak"></span>
<span class="line indent2">Quaerere templorum regem vix coeperat ales</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Maenalius, tremit ecce solum et mugire refractis</span><span class="linebreak"></span>
<span class="line">corniger Hebrus aquis; tunc quod pecus utile bello</span><span class="linebreak"></span>
<span class="line">vallem infestabat, trepidas spumare per herbas,</span><span class="linebreak"></span>
<span class="line">signa adventantis, clausaeque adamante perenni</span><span class="linebreak"></span>
<span class="line">dissiluere fores. Hyrcano in sanguine pulcher</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>ipse subit curru, diraque aspergine latos</span><span class="linebreak"></span>
<span class="line">mutat agros, spolia a tergo flentesque catervae.</span><span class="linebreak"></span>
<span class="line">dant silvae nixque alta locum; regit atra iugales</span><span class="linebreak"></span>
<span class="line">sanguinea Bellona manu longaque fatigat</span><span class="linebreak"></span>
<span class="line">cuspide. deriguit visu Cyllenia proles</span><span class="linebreak"></span>
</p>
</section><notes></notes></section>