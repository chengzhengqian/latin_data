<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">tot mutare animas, tot reddere corpora vitae.</span><span class="linebreak"></span>
<span class="line">Labdacios vero Pelopisque a stirpe nepotes</span><span class="linebreak"></span>
<span class="line">tardum abolere mihi; scis ipse (ut crimina mittam</span><span class="linebreak"></span>
<span class="line">Dorica) quam promptae superos incessere Thebae;</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>te quoque–sed, quoniam vetus excidit ira, silebo.</span><span class="linebreak"></span>
<span class="line">non tamen aut patrio respersus sanguine Pentheus,</span><span class="linebreak"></span>
<span class="line">aut matrem scelerasse toris aut crimine fratres</span><span class="linebreak"></span>
<span class="line">progenuisse reus, lacero tua lustra replevit</span><span class="linebreak"></span>
<span class="line">funere: ubi hi fletus, ubi tunc ars tanta precandi?</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>ast ego non proprio diros impendo dolori</span><span class="linebreak"></span>
<span class="line">Oedipodionidas: rogat hoc tellusque polusque</span><span class="linebreak"></span>
<span class="line">et pietas et laesa fides Naturaque et ipsi</span><span class="linebreak"></span>
<span class="line">Eumenidum mores. sed tu super urbe moveri</span><span class="linebreak"></span>
<span class="line">parce tua: non hoc statui sub tempore rebus</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>occasum Aoniis, veniet suspectior aetas</span><span class="linebreak"></span>
<span class="line">ultoresque alii: nunc regia Iuno queretur.’</span><span class="linebreak"></span>
<span class="line">his ille auditis mentemque habitumque recepit;</span><span class="linebreak"></span>
<span class="line">ut, cum sole malo tristique rosaria pallent</span><span class="linebreak"></span>
<span class="line">usta Noto, si clara dies Zephyrique refecit</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>aura polum, redit omnis honos, emissaque lucent</span><span class="linebreak"></span>
<span class="line">germina, et informes ornat sua gloria virgas.</span><span class="linebreak"></span>
<span class="line indent2">Nuntius attonitas iamdudum Eteoclis ad aures</span><span class="linebreak"></span>
<span class="line">explorata ferens longo docet agmine Graios</span><span class="linebreak"></span>
<span class="line">ire duces, nec iam Aoniis procul afore campis;</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>quacumque ingressi, tremere ac miserescere cunctos</span><span class="linebreak"></span>
<span class="line">Thebarum; qui stirpe refert, qui nomine et armis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_414_223"><sup class="lineRef">223</sup>pallent ω: pendent <span class="italic">ex</span> pund- P</li></ul></section></notes></section>