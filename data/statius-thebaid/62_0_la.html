<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">quaesistis miserae vulnus memorabile matri,</span><span class="linebreak"></span>
<span class="line">sed mortem obscuram numerandaque funera passi,</span><span class="linebreak"></span>
<span class="line">heu quantus furto cruor et sine laude iacetis!</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>quin ego non dextras miseris complexibus ausim</span><span class="linebreak"></span>
<span class="line">dividere et tanti consortia rumpere leti:</span><span class="linebreak"></span>
<span class="line">ite diu fratres indiscretique supremis</span><span class="linebreak"></span>
<span class="line">ignibus et caros urna confundite manes.’</span><span class="linebreak"></span>
<span class="line indent2">Nec minus interea digesta strage suorum</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>hic Cthonium coniunx, hic mater Penthea clamat</span><span class="linebreak"></span>
<span class="line">Astyoche, puerique rudes, tua, Phaedime, proles,</span><span class="linebreak"></span>
<span class="line">amissum didicere patrem, Marpessaque pactum</span><span class="linebreak"></span>
<span class="line">Phyllea, sanguineumque lavant Acamanta sorores.</span><span class="linebreak"></span>
<span class="line">tunc ferro retegunt silvas collisque propinqui</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>annosum truncant apicem, qui conscius actis</span><span class="linebreak"></span>
<span class="line">noctis et inspexit gemitus; ibi grandior aevo</span><span class="linebreak"></span>
<span class="line">ante rogos, dum quisque suo nequit igne revelli,</span><span class="linebreak"></span>
<span class="line">concilium infaustum dictis mulcebat Aletes:</span><span class="linebreak"></span>
<span class="line indent2">‘Saepe quidem infelix varioque exercita ludo</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>Fatorum gens nostra fuit, Sidonius ex quo</span><span class="linebreak"></span>
<span class="line">hospes in Aonios iecit sata ferrea sulcos,</span><span class="linebreak"></span>
<span class="line">unde novi fetus et formidata colonis</span><span class="linebreak"></span>
<span class="line">arva suis. sed nec veteris cum regia Cadmi</span><span class="linebreak"></span>
<span class="line">fulmineum in cinerem monitis Iunonis iniquae</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>consedit, neque funerea cum laude potitus</span><span class="linebreak"></span>
<span class="line">infelix Athamas trepido de monte veniret,</span><span class="linebreak"></span>
<span class="line">semianimem heu laeto referens clamore Learchum,</span><span class="linebreak"></span>
<span class="line">hic gemitus Thebis, nec tempore clarius illo</span><span class="linebreak"></span>
<span class="line">Phoenissae sonuere domus, cum lassa furorem</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>vicit et ad comitum lacrimas expavit Agave.</span><span class="linebreak"></span>
<span class="line">una dies similis fato specieque malorum</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_162_163"><sup class="lineRef">163</sup>numeranda ω: -rosa P</li><li class="note text" id="note_LCL207_162_173"><sup class="lineRef">173</sup>Phylea <span class="italic">coni. Klotz</span>
</li></ul></section></notes></section>