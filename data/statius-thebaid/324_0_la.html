<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">sic ubi regnator post exsulis otia tauri</span><span class="linebreak"></span>
<span class="line">mugitum hostilem summa tulit aure iuvencus</span><span class="linebreak"></span>
<span class="line">agnovitque minas, magna stat fervidus ira</span><span class="linebreak"></span>
<span class="line">ante gregem spumisque animos ardentibus efflat,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>nunc pede torvus humum, nunc cornibus aëra findens;</span><span class="linebreak"></span>
<span class="line">horret ager, trepidaeque exspectant proelia valles.</span><span class="linebreak"></span>
<span class="line indent2">Nec desunt regi comites: ‘sine moenia pulset</span><span class="linebreak"></span>
<span class="line">irritus.’ ‘ille autem fractis huc audeat usque</span><span class="linebreak"></span>
<span class="line">viribus?’ ‘hic miseris furor est, instare periclo,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>nec librare metus et tuta odisse.’ ‘resiste</span><span class="linebreak"></span>
<span class="line">hic fretus solio, nos propulsabimus hostem,</span><span class="linebreak"></span>
<span class="line">nos bellare iube.’ sic proxima turba, sed ardens</span><span class="linebreak"></span>
<span class="line">ecce aderat luctu dicturusque omnia belli</span><span class="linebreak"></span>
<span class="line">libertate Creon: urit fera corda Menoeceus,</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>nulla patri requies, illum quaeritque tenetque,</span><span class="linebreak"></span>
<span class="line">illum sanguineos proflantem pectore rivos</span><span class="linebreak"></span>
<span class="line">aspicit et saeva semper de turre cadentem.</span><span class="linebreak"></span>
<span class="line">ut dubium et pugnas cunctantem Eteoclea vidit,</span><span class="linebreak"></span>
<span class="line">‘ibis,’ ait, ‘neque te ulterius, fratrumque ducumque</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>pessime, funeribus patriae lacrimisque potentem,</span><span class="linebreak"></span>
<span class="line">Eumenidum bellique reum, patiemur inulti.</span><span class="linebreak"></span>
<span class="line">sat tua non aequis luimus periuria divis.</span><span class="linebreak"></span>
<span class="line">urbem armis opibusque gravem et modo civibus artam,</span><span class="linebreak"></span>
<span class="line">ceu caelo deiecta lues inimicave tellus,</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>hausisti, vacuamque tamen sublimis obumbras.</span><span class="linebreak"></span>
<span class="line">deest servitio plebes: hos ignis egentes</span><span class="linebreak"></span>
<span class="line">fert humus, hos pelago patrius iam detulit amnis;</span><span class="linebreak"></span>
<span class="line">hi quaerunt artus, illi anxia vulnera curant.</span><span class="linebreak"></span>
<span class="line">redde agedum miseris fratres natosque patresque,</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>redde arvis domibusque viros! ubi maximus Hypseus</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_214_257"><sup class="lineRef">257</sup>regi ψ: regni Pω</li><li class="note text" id="note_LCL498_214_269"><sup class="lineRef">269</sup>-umque ducumque ω: -emque ducemque P</li></ul></section></notes></section>