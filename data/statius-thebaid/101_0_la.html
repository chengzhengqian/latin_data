<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">in vulnus cecidere greges; tunc innuba Manto</span><span class="linebreak"></span>
<span class="line">exceptum pateris praelibat sanguen, et omnes</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>ter circum acta pyras sancti de more parentis</span><span class="linebreak"></span>
<span class="line">semineces fibras et adhuc spirantia reddit</span><span class="linebreak"></span>
<span class="line">viscera, nec rapidas cunctatur frondibus atris</span><span class="linebreak"></span>
<span class="line">subiectare faces. atque ipse sonantia flammis</span><span class="linebreak"></span>
<span class="line">virgulta et tristes crepuisse ut sensit acervos</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>Tiresias (illi nam plurimus ardor anhelat</span><span class="linebreak"></span>
<span class="line">ante genas impletque cavos vapor igneus orbes)</span><span class="linebreak"></span>
<span class="line">exclamat (tremuere rogi et vox terruit ignem):</span><span class="linebreak"></span>
<span class="line indent2">‘Tartareae sedes et formidabile regnum</span><span class="linebreak"></span>
<span class="line">Mortis inexpletae, tuque, o saevissime fratrum,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>cui servire dati manes aeternaque sontum</span><span class="linebreak"></span>
<span class="line">supplicia atque imi famulatur regia mundi,</span><span class="linebreak"></span>
<span class="line">solvite pulsanti loca muta et inane severae</span><span class="linebreak"></span>
<span class="line">Persephones vulgusque cava sub nocte repostum</span><span class="linebreak"></span>
<span class="line">elicite, et plena redeat Styga portitor alno.</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>ferte simul gressus, nec simplex manibus esto</span><span class="linebreak"></span>
<span class="line">in lucem remeare modus; tu separe coetu</span><span class="linebreak"></span>
<span class="line">Elysios, Persei, pios, virgaque potenti</span><span class="linebreak"></span>
<span class="line">nubilus Arcas agat; contra per crimina functis,</span><span class="linebreak"></span>
<span class="line">qui plures Erebo pluresque e sanguine Cadmi,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>angue ter excusso et flagranti praevia taxo,</span><span class="linebreak"></span>
<span class="line">Tisiphone, dux pande diem, nec lucis egentes</span><span class="linebreak"></span>
<span class="line">Cerberus occursu capitum detorqueat umbras.’</span><span class="linebreak"></span>
<span class="line indent2">Dixerat, et pariter senior Phoebeaque virgo</span><span class="linebreak"></span>
<span class="line">erexere animos; illi formidine nulla,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>quippe in corde deus; solum timor obruit ingens</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL207_240_472"><sup class="lineRef">472</sup>terruit P: impulit ωΣ</li><li class="note text" id="note_LCL207_240_490"><sup class="lineRef">490</sup>timor P: tremor ω</li></ul></section></notes></section>