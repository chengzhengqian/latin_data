<section class="div1 language" lang="la"><header><hgroup><h1>Thebaid</h1></hgroup></header><section class="div2">
<p class="lineGroup">
<span class="line">exsulis? Argolicos per te, germane, penates</span><span class="linebreak"></span>
<span class="line">(nam Tyriis iam nullus honos), per si quid in illa</span><span class="linebreak"></span>
<span class="line">dulce domo, summitte animos: en utraque gentis</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>turba rogant ambaeque acies; rogat illa suorum</span><span class="linebreak"></span>
<span class="line">Antigone devota malis suspectaque regi,</span><span class="linebreak"></span>
<span class="line">et tantum tua, dure, soror. saltem ora trucesque</span><span class="linebreak"></span>
<span class="line">solve genas; liceat vultus fortasse supremum</span><span class="linebreak"></span>
<span class="line">noscere dilectos et ad haec lamenta videre</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>anne fleas. illum gemitu iam supplice mater</span><span class="linebreak"></span>
<span class="line">frangit et exsertum dimittere dicitur ensem:</span><span class="linebreak"></span>
<span class="line">tu mihi fortis adhuc, mihi, quae tua nocte dieque</span><span class="linebreak"></span>
<span class="line">exsilia erroresque fleo iam iamque tumentem</span><span class="linebreak"></span>
<span class="line">placavi tibi saepe patrem? quid crimine solvis</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>germanum? nempe ille fidem et stata foedera rupit,</span><span class="linebreak"></span>
<span class="line">ille nocens saevusque suis; tamen ecce vocatus</span><span class="linebreak"></span>
<span class="line">non venit.’ his paulum furor elanguescere dictis</span><span class="linebreak"></span>
<span class="line">coeperat, obstreperet quamquam atque obstaret Erinys;</span><span class="linebreak"></span>
<span class="line">iam summissa manus, lente iam flectit habenas,</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>iam tacet; erumpunt gemitus, lacrimasque fatetur</span><span class="linebreak"></span>
<span class="line">cassis; hebent irae, pariterque et abire nocentem</span><span class="linebreak"></span>
<span class="line">et venisse pudet: subito cum matre repulsa</span><span class="linebreak"></span>
<span class="line">Eumenis eiecit fractis Eteoclea portis</span><span class="linebreak"></span>
<span class="line">clamantem: ‘venio, solumque quod ante vocasti</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>invideo; ne incesse moras, gravis arma tenebat</span><span class="linebreak"></span>
<span class="line">mater; io patria, o regum incertissima tellus,</span><span class="linebreak"></span>
<span class="line">nunc certe victoris eris!’ nec mitior ille,</span><span class="linebreak"></span>
<span class="line">‘tandem,’ inquit, ‘scis, saeve, fidem et descendis in aequum?</span><span class="linebreak"></span>
<span class="line">o mihi nunc primum longo post tempore frater,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>congredere: hae leges, haec foedera sola supersunt.’</span><span class="linebreak"></span>
<span class="line">sic hostile tuens fratrem; namque uritur alto</span><span class="linebreak"></span>
</p></section><notes></notes></section>