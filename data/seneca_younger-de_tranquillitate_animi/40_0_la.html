<section class="div1 language" lang="la"><p class="noindent">
illud ac militare corpus movebat ad numeros, non molliter se infringens, ut nunc mos est etiam incessu ipso ultra muliebrem mollitiam fluentibus, sed ut antiqui illi viri solebant inter lusum ac festa tempora virilem in modum tripudiare, non facturi detrimentum, <span class="br"></span><span class="lineNumber">5</span><span class="br"></span> etiam si ab hostibus suis spectarentur. Danda est animis remissio; meliores acrioresque requieti surgent. Ut fertilibus agris non est imperandum—cito enim illos exhauriet numquam intermissa fecunditas,—ita animorum impetus adsiduus labor franget, vires recipient paulum resoluti et remissi; nascitur ex assiduitate laborum animorum hebetatio quaedam et languor.</p>
<span class="br"></span><span class="lineNumber">6</span><span class="br"></span><p>Nec ad hoc tanta hominum cupiditas tenderet, nisi naturalem quandam voluptatem haberet lusus iocusque, quorum frequens usus omne animis pondus omnemque vim eripiet; nam et somnus refectioni necessarius est, hunc tamen si per diem noctemque continues, mors erit. Multum interest, remittas aliquid <span class="br"></span><span class="lineNumber">7</span><span class="br"></span> an solvas! Legum conditores festos instituerunt dies, ut ad hilaritatem homines publice cogerentur, tamquam necessarium laboribus interponentes temperamentum; et magni, ut dixi, viri quidam sibi menstruas certis diebus ferias dabant, quidam nullum non diem inter otium et curas dividebant. Qualem Pollionem Asinium oratorem magnum meminimus, quem nulla res ultra decumam detinuit; ne epistulas quidem post eam horam legebat, ne quid novae<span class="br"></span><span class="lineNumber"></span><span class="br"></span>
</p><notes></notes></section>