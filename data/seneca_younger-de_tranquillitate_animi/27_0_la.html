<section class="div1 language" lang="la"><p class="noindent">
non dubitet nec umquam loco illi cessurus sit. Nec habet, ubi illam timeat, quia non mancipia tantum possessionesque et dignitatem, sed corpus quoque suum et oculos et manum et quicquid cariorem vitam facit viro seque ipsum inter precaria numerat vivitque ut commodatus sibi et reposcentibus sine tristitia <span class="br"></span><span class="lineNumber">2</span><span class="br"></span> redditurus. Nec ideo vilis est sibi, quia scit se suum non esse, sed omnia tam diligenter faciet, tam circumspecte, quam religiosus homo sanctusque solet tueri fidei commissa. Quandoque autem reddere iubebitur, non queretur cum fortuna, sed dicet: <span class="br"></span><span class="lineNumber">3</span><span class="br"></span> “Gratias ago pro eo, quod possedi habuique. Magna quidem res tuas mercede colui, sed quia ita imperas, do, cedo gratus libensque. Si quid habere me tui volueris etiamnunc, servabo; si aliud placet, ego vero factum signatumque argentum, domum familiamque meam reddo, restituo.” Appellaverit natura quae prior nobis credidit, et huic dicemus: “Recipe animum meliorem quam dedisti. Non tergiversor nec refugio; paratum habes a volente quod non <span class="br"></span><span class="lineNumber">4</span><span class="br"></span> sentienti dedisti: aufer.” Reverti unde veneris quid grave est? Male vivet quisquis nesciet bene mori. Huic itaque primum rei pretium detrahendum est et spiritus inter vilia numerandus. Gladiatores, ut ait Cicero, invisos habemus, si omni modo vitam impetrare cupiunt; favemus, si contemptum eius<span class="br"></span><span class="lineNumber"></span><span class="br"></span>
</p><notes></notes></section>