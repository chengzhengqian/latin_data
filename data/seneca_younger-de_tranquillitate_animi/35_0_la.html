<section class="div1 language" lang="la"><p class="noindent">
<span class="br"></span><span class="lineNumber">7</span><span class="br"></span> quam in tranquillo fuerit. Ludebat latrunculis, cum centurio agmen periturorum trahens illum quoque excitari iuberet. Vocatus numeravit calculos et sodali suo: “Vide,” inquit, “ne post mortem meam mentiaris te vicisse”; tum annuens centurioni: “Testis,” inquit,“eris uno me antecedere.” Lusisse tu Canum illa tabula putas? Inlusit! Tristes erant <span class="br"></span><span class="lineNumber">8</span><span class="br"></span> amici talem amissuri virum: “Quid maesti,” inquit, “estis? Vos quaeritis an immortales animae sint; ego iam sciam.” Nec desiit veritatem in ipso fine <span class="br"></span><span class="lineNumber">9</span><span class="br"></span> scrutari et ex morte sua quaestionem habere. Prosequebatur illum philosophus suus nec iam procul erat tumulus, in quo Caesari deo nostro fiebat cotidianum sacrum; is: “Quid,” inquit, “Cane, nunc cogitas? Aut quae tibi mens est?” “Observare,” inquit Canus,” proposui illo velocissimo momento an sensurus sit animus exire se” promisitque, si quid explorasset, circumiturum amicos et indicaturum, <span class="br"></span><span class="lineNumber">10</span><span class="br"></span> quis esset animarum status. Ecce in media tempestate tranquillitas, ecce animus aeternitate dignus, qui fatum suum in argumentum veri vocat, qui in ultimo illo gradu positus exeuntem animam percontatur nec usque ad mortem tantum sed aliquid etiam ex ipsa morte discit. Nemo diutius philosophatus est. Non raptim relinquetur magnus vir et cum cura 
</p><notes></notes></section>