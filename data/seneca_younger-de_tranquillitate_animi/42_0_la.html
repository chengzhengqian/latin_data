<section class="div1 language" lang="la"><p class="noindent">
<span class="br"></span><span class="lineNumber">10</span><span class="br"></span> tristisque sobrietas removenda paulisper. Nam sive Graeco poetae credimus ‘aliquando et insanire iucundum est,’ sive Platoni ‘frustra poeticas fores compos sui pepulit,’ sive Aristoteli ‘nullum magnum ingenium sine mixtura dementiae fuit’: non potest grande aliquid et super ceteros loqui nisi mota mens. <span class="br"></span><span class="lineNumber">11</span><span class="br"></span> Cum vulgaria et solita contempsit instinctuque sacro surrexit excelsior, tunc demum aliquid cecinit grandius ore mortali. Non potest sublime quicquam et in arduo positum contingere, quam diu apud se est; desciscat oportet a solito et efferatur et mordeat frenos et rectorem rapiat suum eoque ferat, quo per se timuisset escendere.</p>
<span class="br"></span><span class="lineNumber">12</span><span class="br"></span><p>Habes, Serene carissime, quae possint tranquillitatem tueri, quae restituere, quae subrepentibus vitiis resistant. Illud tamen scito, nihil horum satis esse validum rem imbecillam servantibus, nisi intenta et adsidua cura circumit animum labentem.</p>
<span class="br"></span><span class="lineNumber"></span><span class="br"></span>
<notes></notes></section>