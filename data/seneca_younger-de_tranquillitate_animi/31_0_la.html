<section class="div1 language" lang="la"><p class="noindent">
versatione si non quicquid fieri potest pro futuro habes, das in te vires rebus adversis, quas infregit quisquis prior vidit.</p>
<span class="br"></span><span class="lineNumber">1</span><span class="br"></span><p>12. Proximum ab his erit, ne aut in supervacuis aut ex supervacuo laboremus, id est, ne quae aut non possumus consequi concupiscamus, aut adepti vanitatem cupiditatium nostrarum sero post multum pudorem intellegamus. Id est, ne aut labor irritus sit sine effectu aut effectus labore indignus; fere enim ex his tristitia sequitur, si aut non successit aut <span class="br"></span><span class="lineNumber">2</span><span class="br"></span> successus pudet. Circumcidenda concursatio, qualis est magnae parti hominum domos et theatra et fora pererrantium; alienis se negotiis offerunt, semper aliquid agentibus similes. Horum si aliquem exeuntem e domo interrogaveris: “Quo tu? Quid cogitas?” respondebit tibi: “Non me hercules scio; <span class="br"></span><span class="lineNumber">3</span><span class="br"></span> sed aliquos videbo, aliquid agam.” Sine proposito vagantur quaerentes negotia nec quae destinaverunt agunt, sed in quae incucurrerunt. Inconsultus illis vanusque cursus est, qualis formicis per arbusta repentibus, quae in summum cacumen et inde in imum inanes aguntur; his plerique similem vitam agunt, quorum non immerito quis inquietam inertiam dixerit. <span class="br"></span><span class="lineNumber">4</span><span class="br"></span> Quorundam quasi ad incendium currentium misereberis; usque eo impellunt obvios et se aliosque praecipitant, cum interim cucurrerunt aut salutaturi aliquem non resalutaturum aut funus ignoti hominis 
</p><notes></notes></section>