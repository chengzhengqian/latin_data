<section class="div1 language" lang="la"><p class="noindent">
non sentiat, etiam adversa benigne interpretetur. <span class="br"></span><span class="lineNumber">3</span><span class="br"></span> Nuntiato naufragio Zenon noster, cum omnia sua audiret submersa: “Iubet,” inquit, “me fortuna expeditius philosophari.” Minabatur Theodoro philosopho tyrannus mortem et quidem insepultam: “Habes,” inquit, “cur tibi placeas, hemina sanguinis in tua potestate est; nam quod ad sepulturam pertinet, o te ineptum, si putas mea interesse, supra <span class="br"></span><span class="lineNumber">4</span><span class="br"></span> terram an infra putrescam.” Canus Iulius, vir imprimis magnus, cuius admirationi ne hoc quidem obstat, quod nostro saeculo natus est, cum Gaio diu altercatus, postquam abeunti Phalaris ille dixit: “Ne forte inepta spe tibi blandiaris, duci te iussi,” <span class="br"></span><span class="lineNumber">5</span><span class="br"></span> “Gratias,” inquit, “ago, optime princeps.” Quid senserit dubito, multa enim mihi occurrunt. Contumeliosus esse voluit et ostendere, quanta crudelitas esset, in qua mors beneficium erat? An exprobravit illi cotidianam dementiam? (agebant enim gratias et quorum liberi occisi et quorum bona ablata erant) an tamquam libertatem libenter accepit? Quicquid <span class="br"></span><span class="lineNumber">6</span><span class="br"></span> est, magno animo respondit. Dicet aliquis: “Potuit post hoc iubere illum Gaius vivere.” Non timuit hoc Canus; nota erat Gai in talibus imperiis fides! Credisne illum decem medios usque ad supplicium dies sine ulla sollicitudine exegisse? Verisimile non est, quae vir ille dixerit, quae fecerit,<span class="br"></span><span class="lineNumber"></span><span class="br"></span>
</p><notes></notes></section>