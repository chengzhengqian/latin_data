<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

fraternus amor multis utile futurum imponebat. Sed eumdem librum, quomodo iuxta litteram intelligendus, qualiter ad Christi et ecclesiae sacramenta referendus, quo sensu unicuique fidelium sit aptandus, per triginta et quinque libros expositionis miranda ratione perdocuit. Quod videlicet opus in regia quidem urbe apocrisiarius inchoavit, Romae autem iam pontifex factus explevit. Qui cum adhuc<a class="footnoteLink" href="#note_LCL246_190_1" id="target_note_LCL246_190_1"><sup>1</sup></a> esset regia in urbe positus, nascentem ibi novam haeresim de statu nostrae resurrectionis, cum ipso ex quo orta est initio, iuvante se gratia catholicae veritatis, attrivit. Siquidem Eutychius, eiusdem urbis episcopus dogmatizabat corpus nostrum in illa resurrectionis gloria impalpabile, ventis aëreque subtilius esse futurum; quod ille audiens, et ratione veritatis, et exemplo dominicae resurrectionis, probavit hoc dogma orthodoxae fidei omnimodis esse contrarium. Catholica etenim fides habet, quod corpus nostrum illa immortalitatis gloria sublimatum, subtile quidem sit per effectum spiritalis potentiae, sed palpabile per veritatem naturae; iuxta exemplum Dominici corporis, de quo a mortuis suscitato dicit ipse discipulis: “Palpate et videte, quia spiritus carnem et ossa non habet, sicut me videtis habere.” In cuius adsertione fidei venerabilis pater Gregorius in tantum contra nascentem haeresim novam laborare contendit, tanta hanc instantia, iuvante etiam piissimo imperatore Tiberio Constantino, comminuit,

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_190_1"><a class="footnoteCrossrefLink" href="#target_note_LCL246_190_1" title="Click to highlight in text"><sup class="lineRef">1</sup><span class="italic">adhuc</span>, Pl.</a></li><script type="text/javascript">document.getElementById('note_LCL246_190_1').style.display = "none";</script></ul></section></notes></section>