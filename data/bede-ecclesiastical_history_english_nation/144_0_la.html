<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XIV</h3>
<h4><span class="italic">Ut idem Aeduini cum sua gente fidelis sit factus; et abi Paulinus baptizaverit.</span></h4>
<p><span class="sc">Igitur</span> accepit rex Aeduini cum cunctis gentis suae nobilibus, ac plebe perplurima fidem et lavacrum sanctae regenerationis, anno regni sui undecimo, qui est annus Dominicae incarnationis sexcentesimus vicesimus Septimus, ab adventu vero Anglorum in Brittaniam annus circiter centesimus octogesimus. Baptizatus est autem Eburaci die sancto paschae, pridie Iduum Aprilium, in ecclesia Petri apostoli, quam ibidem ipse de ligno cum catechizaretur atque ad percipiendum baptisma imbueretur, citato opere construxit. In qua etiam civitate ipsi<a class="footnoteLink" href="#note_LCL246_288_1" id="target_note_LCL246_288_1"><sup>1</sup></a> doctori atque antistiti suo Paulino sedem episcopatus donavit. Mox autem ut baptisma consecutus est, curavit, docente eodem Paulino, maiorem ipso in loco et augustiorem de lapide fabricare basilicam, in cuius medio ipsum quod prius fecerat, oratorium includeretur. Praeparatis ergo fundamentis in gyro prioris oratorii per quadrum coepit aedificare basilicam. Sed priusquam altitudo parietis esset consummata, rex ipse impia nece occisus opus idem successori suo Osualdo perficiendum reliquit. Paulinus autem ex eo tempore sex annis continuis, id est, ad finem usque imperii regis illius, verbum Dei, adnuente ac favente ipso, in ea provincia praedicabat: credebantque et baptizabantur quotquot erant praeordinati ad vitam aeternam; in quibus erant Osfrid et

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_288_1"><a class="footnoteCrossrefLink" href="#target_note_LCL246_288_1" title="Click to highlight in text"><sup class="lineRef">1</sup>for <span class="italic">ipse</span>, Pl.</a></li><script type="text/javascript">document.getElementById('note_LCL246_288_1').style.display = "none";</script></ul></section></notes></section>