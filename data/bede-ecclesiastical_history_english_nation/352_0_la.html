<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

fidissimi sodalis, rogesque supernam pietatem, ut cui simul in terris servivimus, ad eius videndam gratiam simul transeamus ad caelos. Nosti enim quia ad tui oris imperium semper vivere studui, et quicquid ignorantia vel fragilitate deliqui, aeque ad tuae voluntatis examen mox emendare curavi.” Incubuit precibus antistes, statimque edoctus in spiritu impetrasse se quod petebat a Domino: “Surge,” inquit, “frater mi, et noli plorare, sed gaudio gaude quia quod rogavimus, superna nobis clementia donavit.”</p>
<p>Cuius promissi et prophetiae veritatem sequens rerum astruxit eventus, quia et digredientes ab invicem non se ultra corporaliter viderunt, sed uno eodemque die, hoc est, tertiadecima Kalendarum Aprilium, egredientes e corpore spiritus eorum mox beata invicem visione coniuncti sunt, atque angelico ministerio pariter ad regnum caeleste translati. Sed Hereberct diutina prius infirmitate decoquitur; illa, ut credibile est, dispensatione Dominicae pietatis, ut si quid minus haberet meriti a beato Cuthbercto, suppleret hoc castigans longae aegritudinis dolor: quatenus aequatus gratia suo intercessori, sicut uno eodemque tempore cum eo de corpore egredi, ita etiam una atque indissimili sede perpetuae beatitudinis meruisset recipi.</p>
<p>Obiit autem pater reverentissimus in insula Farne, multum deprecatus fratres ut ibi quoque sepeliretur,

</p></section><notes></notes></section>