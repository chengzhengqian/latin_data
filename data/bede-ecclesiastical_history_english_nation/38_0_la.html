<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
non minimas eisdem hostibus strages dabant, quadragesimo circiter et quarto anno adventus eorum in Brittaniam. Sed haec postmodum.</p>
<h3>CAP. XVII<a class="footnoteLink" href="#note_LCL246_76_1" id="target_note_LCL246_76_1"><sup>1</sup></a></h3>
<h4><span class="italic">Ut Germanus episcopus cum Lupo Brittaniam navigans. et primo maris, et postmodum Pelagianorum tempestatem divina virtute sedaverit.</span></h4>
<p><span class="sc">Ante</span> paucos sane adventus eorum annos haeresis Pelagiana per Agricolam inlata, Severiani Episcopi Pelagiani filium, fidem Brittaniarum foeda peste commaculaverat. Verum Brittani cum neque suscipere dogma perversum gratiam Christi blasphemando ullatenus vellent, neque versutiam nefariae persuasionis refutare verbis certando sufficerent; inveniunt salubre consilium, ut a Gallicanis antistitibus auxilium belli spiritalis inquirant. Quam ob causam collecta magna synodo quaerebatur in commune, qui illic ad succurrendum fidei mitti deberent: atque omnium iudicio electi sunt apostolici sacerdotes Germanus Autissidorensis, et Lupus Trecasenae civitatis episcopi, qui ad confirmandam fidem gratiae caelestis Brittanias venirent. Qui cum prompta devotione preces et iussa sanctae ecclesiae suscepissent, intrant oceanum, et usque ad medium itineris quo a Gallico sinu Brittanias usque tenditur, secundis

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_76_1"><a class="footnoteCrossrefLink" href="#target_note_LCL246_76_1" title="Click to highlight in text"><sup class="lineRef">1</sup>Chapters XVII-XXI are taken with few alterations from <span class="italic">Vita S. Germani</span> by Constantius, written towards the end of the fifth century.</a></li><script type="text/javascript">document.getElementById('note_LCL246_76_1').style.display = "none";</script></ul></section></notes></section>