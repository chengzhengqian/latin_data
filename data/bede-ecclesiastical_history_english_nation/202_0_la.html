<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

et tecti fenei, et his urbem in magna altitudine circumdedit, a parte quae terrae est contigua: et dum ventum opportunum cerneret, inlato igne comburere urbem nisus est. Quo tempore reverentissimus antistes Aidan in insula Farne, quae duobus ferme millibus passuum ab urbe procul abest, morabatur. Illo enim saepius secretae orationis et silentii causa secedere consuerat. Denique usque hodie locum sedis illius solitariae in eadem insula solent ostendere. Qui cum ventis ferentibus globos ignis ac fumum supra muros urbis exaltari conspiceret, fertur elevatis ad caelum oculis manibusque, cum lacrymis dixisse: “Vide, Domine, quanta mala facit Penda.” Quo dicto, statim mutati ab urbe venti, in eos qui aceenderant, flammarum incendia retorserunt, ita ut aliquot laesi, omnes territi, impugnare ultra urbem cessarent quam divinitus iuvari cognoverant.</p>
<h3>CAP. XVII</h3>
<h4><span class="italic">Ut apposta ecclesiae cui idem accumbens obierat, ardente cetera domo, flammis absumi nequiverit; et de interna vita eius.</span></h4>
<p><span class="sc">Hunc</span> cum dies mortis egredi e corpore cogeret, completis annis episcopatus sui sexdecim, erat in villa regia, non longe ab urbe de qua praefati sumus. In hac enim habens ecclesiam et cubiculum, saepius 
</p></section><notes></notes></section>