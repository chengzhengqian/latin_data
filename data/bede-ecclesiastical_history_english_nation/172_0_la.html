<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

perfectione eximius, correcti sunt per eum et ad verum canonicumque paschae diem translati; quem tamen et antea non semper in luna quarta decima cum Iudaeis, ut quidam rebantur, sed in die quidem Dominica, alia tamen quam decebat hebdomada celebrabant. Sciebant enim, ut Christiani, resurrectionem Dominicam quae prima sabbati facta est prima sabbati semper esse celebrandam: sed ut barbari et rustici, quando eadem prima sabbati quae nunc Dominica dies cognominatur veniret minime didicerant. Verum quia gratia caritatis fervere non omiserunt, et huius quoque rei notitiam ad perfectum percipere meruerunt, iuxta promissum apostoli dicentis: “Et si quid aliter sapitis, et hoc quoque vobis Deus revelabit.” De quo plenius in sequentibus suo loco dicendum est.</p>
<h3>CAP. V</h3>
<h4><span class="italic">De vita Aedani episcopi.</span></h4>
<p><span class="sc">Ab</span> hac ergo insula, ab horum collegio monachorum, ad provinciam Anglorum instituendam in Christo, missus est Aedan, accepto gradu episcopatus. Quo tempore eidem monasterio Segeni abbas et presbyter praefuit. Unde inter alia vivendi documenta, saluberrimum abstinentiae vel continentiae clericis exemplum reliquit: cuius doctrinam id 
</p></section><notes></notes></section>