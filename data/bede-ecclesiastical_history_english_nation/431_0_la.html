<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

praecipue commendat, a sua prorsus sollemnitate secludunt: ita ut quintaedecimae, in qua populus Dei ab Aegyptia servitute redemptus est, et in qua Dominus suo mundum sanguine a peccatorum tenebris liberavit, in qua etiam sepultus spem nobis post mortem beatae quietis tribuit, vix vesperam tangant.</p>
<p>â€œIidemque poenam erroris sui in semetipsos recipientes, cum in vicesima secunda die mensis paschae diem statuunt Dominicum, legitimos utique terminos paschae aperta transgressione violant, utpote qui ab illius diei vespera pascha incipiunt, in qua hoc Lex consummari et perfici debere decrevit, illam in pascha diem adsignent primam, cuius in Lege mentio nulla usquam reperitur, id est, quartae primam septimanae. Qui utrique non solum in definitione et computo lunaris aetatis, sed et in mensis primi nonnunquam inventione falluntur. Quae disputatio maior est, quam epistola hac vel valeat comprehendi, vel debeat. Tantum hoc dicam, quod per aequinoctium vernale semper inerrabiliter possit inveniri, qui mensis iuxta computum lunae primus anni, qui esse debeat ultimus. Aequinoctium autem, iuxta sententiam omnium Orientalium, et maxime Aegyptiorum, qui prae ceteris doctoribus calculandi palmam tenent, duodecimo kalendarum Aprilium die provenire consuevit, ut etiam ipsi horologica

</p></section><notes></notes></section>