<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

mandare curaverit. Fecitque opus, ut dixi, multum utile, et maxime illis qui longius ab eis locis in quibus patriarchae et apostoli erant, secreti, ea tantum de his quae lectione didicerint, norunt. Porrexit autem librum hunc Adamnan Aldfrido regi, ac per eius est largitionem etiam minoribus ad legendum contraditus. Scriptor quoque ipse multis ab eo muneribus donatus, patriam remissus est. De cuius scriptis aliqua decerpere, ac nostrae huic Historiae inserere commodum fore legentibus reor.</p>
<h3>CAP. XVI</h3>
<h4><span class="italic">Quae in eodem libro de loco Dominicae nativitatis, passionis, et resurrectionis commemoravit.</span></h4>
<p><span class="sc">Scripsit</span> ergo de loco Dominicae nativitatis in hunc modum:</p>
<p>“Bethleem, civitas David, in dorso sita est angusto ex omni parte vallibus circumdato, ab occidente in orientem mille passibus longa, humili sine turribus muro per extrema plani verticis instructo; in cuius orientali angulo quasi quoddam naturale semiantrum est, cuius exterior pars nativitatis Dominicae fuisse dicitur locus; interior Praesepe Domini nominatur. Haec spelunca tota interius pretioso marmore tecta, supra locum ubi Dominus natus specialius traditur, sanctae Mariae grandem gestat ecclesiam.”

</p></section><notes></notes></section>