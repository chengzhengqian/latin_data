<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XI</h3>
<h4><span class="italic">Ut super reliquias eius lux coelestis tota nocte steterit; et ut per eas sint daemoniaci curati.</span></h4>
<p><span class="sc">Inter</span> quae nequaquam silentio praetereundum reor, quid virtutis ac miraculi caelestis fuerit ostensum, cum ossa eius inventa, atque ad ecclesiam in qua nunc servantur, translata sunt. Factum est autem hoc per industriam reginae Merciorum Osthrydae, quae erat filia fratris eius, id est Osuiu qui post illum regni apicem tenebat ut in sequentibus dicemus.</p>
<p>Est monasterium nobile in provincia Lindissi, nomine Beardaneu, quod eadem regina cum viro suo Aedilredo multum diligebat, venerabatur, excolebat, in quo desiderabat honoranda patrui sui ossa recondere: cumque venisset carrum in quo eadem ossa ducebantur, incumbente vespera, in monasterium praefatum, noluerunt ea qui erant in monasterio libenter excipere: quia etsi sanctum eum noverant, tamen quia de alia provincia ortus fuerat, et super eos regnum acceperat, veteranis eum odiis etiam mortuum insequebantur. Unde factum est ut ipsa nocte reliquiae adlatae foris permanerent, tentorio tantum maiore supra carrum in quo inerant, extenso. Sed miraculi caelestis ostensio, quam reverenter eae
<span class="br"></span><span class="lineNumber"></span><span class="br"></span>
</p></section><notes></notes></section>