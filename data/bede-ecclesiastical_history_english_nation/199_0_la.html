<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
tibi carior est ille filius equae, quam ille filius Dei?” Quibus dictis intrabant ad prandendum. Et episcopus quidem residebat in suo loco. Porro rex, venerat enim de venatu, coepit consistens ad focum calefieri cum ministris: et repente inter calefaciendum recordans verbum quod dixerat illi antistes, discinxit se gladio suo, et dedit illum ministro, festinusque accedens ante pedes episcopi conruit, postulans ut sibi placatus esset, “Quia nunquam,” inquit, “deinceps aliquid loquar de hoc, aut iudicabo quid vel quantum de pecunia nostra filiis Dei tribuas.” Quod videns episcopus, multum pertimuit, ac statim exsurgens levavit eum, promittens se multum illi esse placatum, dummodo ille residens ad epulas tristitiam deponeret. Dumque rex, iubente ac postulante episcopo, laetitiam reciperet, coepit e contra episcopus tristis usque ad lacrymarum profusionem effici. Quem dum presbyter suus lingua sua patria, quam rex et domestici eius non noverant, quare lacrymaretur interrogasset: “Scio,” inquit, “quia non multo tempore victurus est rex: nunquam enim ante haec vidi humilem regem. Unde animadverto illum citius ex hac vita rapiendum: non enim digna est haec gens talem habere rectorem.” Nec multo post, dira antistitis praesagia tristi regis funere, de quo supra diximus, impleta sunt.</p>
<p>Sed et ipse antistes Aidan non plus quam duodecimo post occisionem regis quem amabat die, id est, pridie Kalendarum Septembrium, de saeculo ablatus, perpetua laborum suorum a Domino praemia recepit.</p>
</section><notes></notes></section>