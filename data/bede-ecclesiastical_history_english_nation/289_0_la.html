<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

decocta est, ut vix ossibus haereret, et ad ultimum, cum tempus iam resolutions eius instaret, non solum membrorum ceterorum, sed et linguae motu caruit. Quod dum tribus diebus et totidem noctibus ageretur, subito visione spiritali recreata, os et oculos aperuit; aspectansque in caelum, sic ad eam quam intuebatur visionem, coepit loqui: “Gratus mihi est multum adventus tuus, et bene venisti”: et hoc dicto, parumper reticuit, quasi responsum eius quem videbat, et cui loquebatur, exspectans. Rursumque quasi leviter indignata subiunxit: “Nequaquam hoc laeta ferre queo.” Rursumque modicum silens, tertio dixit: “Si nullatenus hodie fieri potest, obsecro ne sit longum spatium in medio.” Dixit; et sicut antea, parum silens, ita sermonem conclusit: “Si omnimodis ita definitum est, neque hanc sententiam licet immutari, obsecro ne amplius quam haec solummodo proxima nox intersit.” Quibus dictis, interrogata a circumsedentibus, cum quo loqueretur: “Cum carissima,” inquit, “mea matre Aedilburge.” Ex quo intellexere quod ipsa ei tempus suae transmigrationis in proximum nuntiare venisset. Nam et ita ut rogabat, transacta una die ac nocte, soluta carnis simul et infirmitatis vinculis, ad aeternae gaudia salutis intravit.</p>
</section><notes></notes></section>