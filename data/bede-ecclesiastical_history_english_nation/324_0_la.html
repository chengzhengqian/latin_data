<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XXIII</h3>
<h4><span class="italic">De vita, et obitu Hildae abbatissae.</span></h4>
<p><span class="sc">Anno</span> post hunc sequente, hoc est, anno Dominicae incarnationis sexcentesimo octogesimo, religiosissima Christi famula Hild, abbatissa monasterii quod dicitur Streaneshalch, ut supra retulimus, post multa quae fecit in terris opera caelestia, ad percipienda praemia vitae caelestis de terris ablata transivit die quinta decima Kalendarum Decembrium, cum esset annorum sexaginta sex: quibus aequa portione divisis, triginta tres primos in saeculari habitu nobilissime conversata complevit, et totidem sequentes nobilius in monachica vita Domino consecravit. Nam et nobilis natu erat, hoc est, filia nepotis Eduini regis, vocabulo Hererici: cum quo etiam rege, ad praedicationem beatae memoriae Paulini, primi Nordanhymbrorum episcopi, fidem et sacramenta Christi suscepit, atque haec usquedum ad eius visionem pervenire meruit, intemerata servavit.</p>
<p>Quae cum relicto habitu saeculari illi soli servire decrevisset, secessit ad provinciam Orientalium Anglorum: erat namque propinqua regis illius, desiderans exinde, si quo modo posset, derelicta patria et omnibus quaecumque habuerat, in Galliam pervenire, atque in monasterio Cale peregrinam pro Domino vitam ducere, quo facilius perpetuam in caelis patriam posset mereri. Nam et in eodem monasterio soror ipsius Heresuid, mater Alduulfi
<span class="br"></span><span class="lineNumber"></span><span class="br"></span>
</p></section><notes></notes></section>