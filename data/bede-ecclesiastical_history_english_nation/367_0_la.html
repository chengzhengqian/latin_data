<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. IV</h3>
<h4><span class="italic">Ut coniugem comitis infirmam aqua benedicta curaverit.</span></h4>
<p><span class="sc">Aliud</span> quoque non multum huic dissimile miraculum de praefato antistite narravit idem abbas, dicens: â€œVilla erat comitis cuiusdam qui vocabatur Puch, non longe a monasterio nostro, id est, duum ferme millium spatio separata: cuius coniux quadraginta ferme diebus erat acerbissimo languore detenta, ita ut tribus septimanis non posset de cubiculo in quo iacebat foras efferri. Contigit autem eo tempore virum Dei illo ad dedicandam ecclesiam ab eodem comite vocari. Cumque dedicata esset ecclesia, rogavit comes eum ad prandendum in domum suam ingredi. Renuit episcopus, dicens se ad monasterium quod proxime erat, debere reverti. At ille obnixius precibus instans, vovit etiam se eleemosynas pauperibus daturum, dummodo ille dignaretur eo die domum suam ingrediens ieiunium solvere. Rogavi et ego una cum illo, promittens etiam me eleemosynas in alimoniam inopum dare, dum ille domum comitis pransurus ac benedictionem daturus intraret. Cumque hoc tarde ac difficulter impetraremus, intravimus ad reficiendum. Miserat autem episcopus mulieri quae infirma iacebat de aqua benedicta quam in dedicationem ecclesiae consecraverat, per unum de his qui mecum venerant fratribus, praecipiens ut gustandam illi daret, et ubicumque maximum ei dolorem inesse didicisset, de ipsa eam aqua lavaret.
<span class="br"></span><span class="lineNumber"></span><span class="br"></span>
</p></section><notes></notes></section>