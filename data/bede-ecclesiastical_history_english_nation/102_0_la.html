<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. II</h3>
<h4><span class="italic">Ut Augustinus Brettonum episcopos pro pace catholica, etiam miraculo coelesti coram eis facto, monuerit; quaeve illos spernentes ultio secuta sit.</span></h4>
<p><span class="sc">Interea</span> Augustinus adiutorio usus Aedilbercti regis, convocavit ad suum colloquium episcopos sive doctores proximae Brettonum provinciae in loco qui usque hodie lingua Anglorum “Augustinaes ac,” id est, robur Augustini, in confinio Huicciorum et Occidentalium Saxonum, appellatur; coepitque eis fraterna admonitione suadere, ut pace catholica secum habita, communem evangelizandi gentibus pro Domino laborem susciperent. Non enim paschae Dominicum diem suo tempore, sed a quarta decima usque ad vicesimam lunam observabant; quae computatio octoginta quatuor annorum circulo continetur. Sed et alia plurima unitati ecclesiasticae contraria faciebant. Qui cum longa disputatione habita, neque precibus, neque hortamentis, neque increpationibus Augustini ac sociorum eius assensum praebere voluissent, sed suas potius traditiones universis, quae per orbem sibi in Christo concordant, ecclesiis praeferrent, sanctus pater Augustinus hunc laboriosi atque longi certaminis finem fecit, ut
<span class="br"></span><span class="lineNumber"></span><span class="br"></span>
</p></section><notes></notes></section>