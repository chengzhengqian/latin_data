<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Unde multis visum et saepe dictum est, quia talis animi virum, episcopum magis quam regem ordinari deceret. Cumque annos triginta in regno miles regni caelestis exegisset, correptus est corporis infirmitate permaxima, qua et mortuus est: ammonuitque coniugem, ut vel tunc divino se servitio pariter manciparent, cum amplius pariter mundum amplecti, vel potius mundo servire non possent. Quod dum aegre impetraret ab ea, venit ad antistitem Lundoniae civitatis, vocabulo Valdheri, qui Erconualdo successerat; et per eius benedictionem, habitum religionis quem diu desiderabat, accepit. Attulit autem eidem et summam pecuniae non parvam, pauperibus erogandam, nil omnimodis sibi reservans; sed pauper spiritu magis propter regnum caelorum manere desiderans.</p>
<p>Qui cum ingravescente praefata aegritudine, diem sibi mortis imminere sensisset, timere coepit homo animi regalis, ne ad mortem veniens tanto adfectus dolore, aliquid indignum suae personae, vel ore proferret vel aliorum motu gereret membrorum. Unde accito ad se praefato urbis Lundoniae in qua tunc ipse manebat, episcopo, rogavit ne plures eo moriente quam ipse episcopus et duo sui ministri adessent. Quod dum episcopus libentissime se facturum promitteret, non multo post idem vir Dei, dum membra sopori dedisset, vidit visionem consolatoriam, quae

</p></section><notes></notes></section>