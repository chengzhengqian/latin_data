<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
feriat, et innocentem falsa opinio non affligat. Deus te incolumem custodiat, reverentissime frater.</p>
<p>“Data die decima kalendarum Iuliarum, imperante domino nostro Mauricio Tiberio piissimo Augusto anno decimo nono, post consulatum eiusdem domini anno decimo octavo, indictione quarta.”</p>
<h3>CAP. XXIX</h3>
<h4><span class="italic">Ut idem Augustino pallium, et epistolam, et plures verbi ministros miserit.</span></h4>
<p><span class="sc">Praeterea</span> idem papa Gregorius Augustino episcopo, quia suggesserat ei multam quidem ibi esse messem, sed operarios paucos, misit cum praefatis legatariis suis plures cooperatores, ac verbi ministros: in quibus primi et praecipui erant Mellitus, Iustus, Paulinus, Rufinianus; et per eos generaliter universa, quae ad cultum erant ac ministerium ecclesiae necessaria, vasa videlicet sacra, et vestimenta altarium, ornamenta quoque ecclesiarum, et sacerdotalia vel clericalia indumenta, sanctorum etiam apostolorum ac martyrum reliquias, nec non et codices plurimos. Misit etiam litteras in quibus significat se ei pallium direxisse, simul et insinuat qualiter episcopos in Brittania constituere debuisset; quarum litterarum iste est textus.</p>
<p>“Reverentissimo et sanctissimo fratri Augustino coepiscopo Gregorius servus servorum Dei.</p>
<p>“Cum certum sit pro omnipotente Deo laborantibus ineffabilia aeterni regni praemia reservari; nobis
<span class="br"></span><span class="lineNumber"></span><span class="br"></span>
</p></section><notes></notes></section>