<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XV</h3>
<h4><span class="italic">Ut Caedualla rex Geuissorum. interfecto rege Aedilualch, provinciam illam saeva caede ac depopulatione attriverit.</span></h4>
<p><span class="sc">Interea</span> superveniens cum exercitu Caedualla, iuvenis strenuissimus de regio genere Geuissorum, cum exularet a patria sua, interfecit regem Aedilualch, ac provinciam illam saeva caede ac depopulatione attrivit; sed mox expulsus est a ducibus regis, Bercthuno et Andhuno, qui deinceps regnum provinciae tenuerunt: quorum prior postea ab eodem Caedualla, cum esset rex Geuissorum, occisus est, et provincia graviore servitio subacta. Sed et Ini qui post Caeduallan regnavit, simili provinciam illam adflictione plurimo annorum tempore mancipavit. Quare factum est ut toto illo tempore episcopum proprium habere nequiret; sed revocato domum Vilfrido primo suo antistite, ipsi episcopo Geuissorum, id est, Occidentalium Saxonum, qui essent in Venta civitate, subiacerent.</p>
<h3>CAP. XVI</h3>
<h4><span class="italic">Ut Vecta insula Christianos incolas susceperit, cuius regii duo pueri statim post acceptum baptisma sint interempti.</span></h4>
<p><span class="sc">Postquam</span> ergo Caedualla regno potitus est Geuissorum, cepit et insulam Vectam, quae eatenus erat
<span class="br"></span><span class="lineNumber"></span><span class="br"></span>
</p></section><notes></notes></section>