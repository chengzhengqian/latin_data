<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

institutus exercebat. Denique reverentissimus antistes Pecthelm, de quo in sequentibus suo loco dicendum est, qui cum successore eius Aldhelmo multo tempore adhuc diaconus sive monachus fuit, referre est solitus, quod in loco quo defunctus est, ob meritum sanctitatis eius multa sanitatum sint patrata miracula, hominesque provinciae illius solitos ablatum inde pulverem propter languentes in aquam mittere, atque huius gustum sive aspersionem multis sanitatem aegrotis et hominibus et pecoribus conferre: propter quod frequenti ablatione pulveris sacri, fossa sit ibidem facta non minima.</p>
<p>Quo defuncto, episcopatus provinciae illius in duas parochias divisus est. Una data Daniheli, quam usque hodie regit; altera Aldhelmo cui annis quatuor strenuissime praefuit; ambo et in rebus ecclesiasticis, et in scientia Scripturarum sufficienter instructi. Denique Aldhelm, cum adhuc esset presbyter, et abbas monasterii quod “Maildufi urbem” nuncupant, scripsit, iubente synodo suae gentis, librum egregium adversus errorem Brettonum quo vel pascha non suo tempore celebrant, vel alia perplura ecclesiasticae castitati et paci contraria gerunt, multosque eorum qui Occidentalibus Saxonibus subditi erant Brettones, ad catholicam Dominici paschae celebrationem huius lectione perduxit. Scripsit et de virginitate librum eximium, quem in exemplum Sedulii geminato opere, et versibus hexametris, et prosa composuit. Scripsit et alia
<span class="br"></span><span class="lineNumber"></span><span class="br"></span>
</p></section><notes></notes></section>