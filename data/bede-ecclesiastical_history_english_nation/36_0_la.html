<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
cuius pater Vitta, cuius pater Vecta, cuius pater Voden, de cuius stirpe multarum provinciarum regium genus originem duxit. Non mora ergo confluentibus certatim in insulam gentium memoratarum catervis, grandescere populus coepit advenarum, ita ut ipsis quoque qui eos advocaverant indigenis essent terrori. Tum subito inito ad tempus foedere cum Pictis quos longius iam bellando pepulerant, in socios arma vertere incipiunt. Et primum<a class="footnoteLink" href="#note_LCL246_72_1" id="target_note_LCL246_72_1"><sup>1</sup></a> quidem annonas sibi eos affluentius ministrare cogunt, quaerentesque occasionem divortii, protestantur, nisi profusior sibi alimentorum copia daretur, se cuncta insulae loca rupto foedere vastaturos. Neque aliquanto segnius minas effectibus prosequuntur: siquidem, ut breviter dicam, accensus manibus paganorum ignis, iustas de sceleribus populi Dei ultiones expetiit, non illius impar qui quondam a Chaldaeis succensus Hierosolymorum moenia immo aedificia cuncta consumpsit. Sic enim et hic agente impio victore, immo disponente iusto Iudice, proximas quasque civitates agrosque depopulans, ab orientali mari usque ad occidentale, nullo prohibente, suum continuavit incendium, totamque prope insulae pereuntis superficiem obtexit. Ruebant aedificia publica simul et privata, passim sacerdotes inter altaria trucidabantur, praesules cum populis sine ullo respectu honoris ferro pariter et flammis absumebantur, nec erat qui crudeliter interemptos sepulturae traderet. Itaque

</p></section><notes><section class="footnotes"><ul><li class="note" id="note_LCL246_72_1"><a class="footnoteCrossrefLink" href="#target_note_LCL246_72_1" title="Click to highlight in text"><sup class="lineRef">1</sup>To end of chapter a bridgment of Gildas, §§ 24, 25, except the reference to the Chaldees.</a></li><script type="text/javascript">document.getElementById('note_LCL246_72_1').style.display = "none";</script></ul></section></notes></section>