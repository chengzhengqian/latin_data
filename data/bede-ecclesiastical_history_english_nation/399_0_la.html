<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XIV</h3>
<h4><span class="italic">Ut item alius moriturus deputatum sibi apud inferos locum poenarum viderit.</span></h4>
<p><span class="sc">Novi</span> autem ipse fratrem quem utinam non nossem, cuius etiam nomen si hoc aliquid prodesset dicere possem, positum in monasterio nobili, sed ipsum ignobiliter viventem. Corripiebatur quidem sedulo a fratribus ac maioribus loci, atque ad castigatiorem vitam converti ammonebatur. Et quamvis eos audire noluisset, tolerabatur tamen ab eis longanimiter, ob necessitatem operum ipsius exteriorum: erat enim fabrili arte singularis. Serviebat autem multum ebrietati et ceteris vitae remissioris inlecebris; magisque in officina sua die noctuque residere, quam ad psallendum atque orandum in ecclesia audiendumque cum fratribus verbum vitae, concurrere consuerat. Unde accidit illi, quod solent dicere quidam, quia qui non vult ecclesiae ianuam sponte humiliatus ingredi, necesse habet in ianuam inferni non sponte damnatus introduci. Percussus enim languore atque ad extrema perductus vocavit fratres, et multum moerens ac damnato similis coepit narrare, quia videret inferos apertos et Sathanan demersum in profundis tartari, Caiphanque cum ceteris qui occiderunt Dominum, iuxta eum flammis ultricibus contraditum: “In quorum vicinia,” inquit, “heu misero mihi locum despicio aeternae perditionis

</p></section><notes></notes></section>