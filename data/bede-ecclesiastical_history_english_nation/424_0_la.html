<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

dedicandam; se quoque ipsum cum suis omnibus morem sanctae Romanae et apostolicae ecclesiae semper imitaturum, in quantum dumtaxat tam longe a Romanorum loquela et natione segregati hunc ediscere potuissent. Cuius religiosis votis ac precibus favens reverentissimus abba Ceolfrid, misit architectos quos petebatur, misit illi et literas scriptas in hunc modum:</p>
<p>“Domino excellentissimo et gloriosissimo regi Naitano, Ceolfrid abbas in Domino salutem.</p>
<p>“Catholicam sancti paschae observantiam, quam a nobis, rex Deo devote, religioso studio quaesisti, promptissime ac libentissime tuo desiderio, iuxta quod ab apostolica sede didicimus, patefacere satagimus. Scimus namque caelitus sanctae ecclesiae donatum, quotiens ipsi rerum domini discendae, docendae, custodiendae veritati operam impendunt. Nam et vere omnino dixit quidam saecularium scriptorum, quia felicissimo mundus statu ageretur, si vel reges philosopharentur, vel regnarent philosophi. Quod si de philosophia huius mundi vere intellegere, de statu huius mundi merito diligere potuit homo huius mundi; quanto magis civibus patriae caelestis in hoc mundo peregrinantibus optandum est et totis animi viribus supplicandum, ut quo plus in mundo quique valent, eo amplius eius qui super omnia est Iudicis mandatis auscultare contendant, atque ad
<span class="br"></span><span class="lineNumber"></span><span class="br"></span>
</p></section><notes></notes></section>