<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

conspectis ecclesiarum nostrarum statutis profecisset probavit, cum reversus ad Scottiam multas postea gentis eiusdem turbas ad catholicam temporis paschalis observantiam sua praedicatione correxit: tametsi eos qui in Hii insula morabantur monachos, quibusque speciali rectoris iure praeerat, necdum ad viam statuti melioris reducere valebat. Tonsuram quoque, si tantum sibi auctoritatis subesset, emendare meminisset.</p>
<p>“Sed et tuam nunc prudentiam, rex, admoneo, ut ea quae unitati catholicae et apostolicae ecclesiae concinunt, una cum gente cui te Rex regum et Dominus dominorum praefecit, in omnibus servare contendas. Sic enim fit ut post acceptam temporalis regni potentiam ipse beatissimus apostolorum princeps caelestis quoque regni tibi tuisque cum ceteris electis libens pandat introitum. Gratia te Regis aeterni longiori tempore regnantem ad nostram omnium pacem custodiat incolumem, dilectissime in Christo fili.”</p>
<p>Haec epistola cum praesente rege Naitono, multisque viris doctioribus, esset lecta, ac diligenter ab his qui intelligere poterant in linguam eius propriam interpretata, multum de eius exhortatione gavisus esse perhibetur; ita ut exsurgens de medio optimatum suorum consessu genua flecteret in terram, Deo gratias agens, quod tale munusculum de terra Anglorum mereretur accipere. “Et quidem et antea novi,” inquit, “quia haec erat vera paschae celebratio, sed in tantum modo rationem huius temporis

</p></section><notes></notes></section>