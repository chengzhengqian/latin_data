<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Ipse autem tacitus rem considerans, veram esse timebat: nec tamen a praeparando itinere, quo ad gentes docendas iret, cessare volebat.</p>
<p>At post dies paucos rursum venit ad eum praefatus frater, dicens quia et ea nocte sibi post expletos matutinos Boisil per visum apparuerit, dicens: “Quare tam negligenter ac tepide dixisti Ecgbercto quae tibi dicenda praecepi? At nunc vade, et dic illi quia, velit nolit, debet ad monasteria Columbae venire, quia aratra eorum non recte incedunt: oportet autem eum ad rectum haec tramitem revocare.” Qui haec audiens denuo praecepit fratri, ne haec cui patefaceret. Ipse vero tametsi certus est factus de visione, nihilominus tentavit iter dispositum cum fratribus memoratis incipere. Cumque iam navi imposuissent quae tanti itineris necessitas poscebat, atque opportunos aliquot dies ventos exspectarent, facta est nocte quadam tam saeva tempestas, quae perditis nonnulla ex parte his quae in navi erant rebus, ipsam in littus iacentem inter undas relinqueret: salvata sunt tamen omnia quae erant Ecgbercti, et sociorum eius. Tum ipse quasi propheticum illud dicens quia, “propter me est tempestas haec,” subtraxit se illi profectioni et remanere domi passus est.</p>
<p>At vero unus de sociis eius, vocabulo Victberct, cum esset et ipse contemptu mundi ac doctrinae scientia insignis (nam multos annos in Hibernia peregrinus anachoreticam in magna perfectione vitam egerat), ascendit navem, et Fresiam perveniens
<span class="br"></span><span class="lineNumber"></span><span class="br"></span>
</p></section><notes></notes></section>