<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

tradidit discipulis suis, qui praesentialiter viderunt et audierunt sermones eius, atque sanctorum patrum tradidit symbolum, et generaliter omnes sancti et universales synodi, et omnis probabilium catholicae ecclesiae doctorum chorus. Hos itaque sequentes nos pie atque orthodoxe, iuxta divinitus inspiratam doctrinam eorum professi credimus consonanter, et confitemur secundum sanctos patres, proprie et veraciter Patrem et Filium et Spiritum Sanctum Trinitatem in unitate consubstantialem, et Unitatem in Trinitate, hoc est, unum Deum in tribus Subsistentiis vel Personis consubstantialibus, aequalis gloriae et honoris.”</p>
<p>Et post multa huiusmodi quae ad rectae fidei confessionem pertinebant, haec quoque sancta synodus suis literis addit:</p>
<p>“Suscepimus sanctas et universales quinque synodos beatorum et Deo acceptabilium patrum; id est, qui in Nicaea congregati fuerunt trecentorum decem et octo, contra Arium impiissimum et eiusdem dogmata; et in Constantinopoli centum quinquaginta, contra vesaniam Macedonii et Eudoxii et eorum dogmata; et in Epheso primo ducentorum, contra nequissimum Nestorium et eiusdem dogmata; et in Chalcedone sexcentorum et triginta, contra Eutychen et Nestorium, et eorum dogmata; et iterum in Constantinopoli quinto congregati sunt concilio in tempore Iustiniani minoris, contra Theodorum, et Theodoreti et Ibae epistolas et eorum dogmata contra Cyrillum.”
<span class="br"></span><span class="lineNumber"></span><span class="br"></span>
</p></section><notes></notes></section>