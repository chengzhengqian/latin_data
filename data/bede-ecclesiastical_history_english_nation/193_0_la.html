<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

etiam inter verba orationis vitam finierit. Nam cum armis et hostibus circumseptus, iamiamque videret se esse perimendum, oravit pro animabus exercitus sui. Unde dicunt in proverbio: “Deus miserere animabus, dixit Osuald cadens in terram.”</p>
<p>Ossa igitur illius translata et condita sunt in monasterio quo diximus: porro caput et manus cum brachiis a corpore praecisas, iussit rex qui occiderat, in stipitibus suspendi. Quo post annum veniens cum exercitu successor regni eius Osuiu, abstulit ea, et caput quidem in coemeterio Lindisfarnensis ecclesiae in regia vero civitate manus cum brachiis condidit.</p>
<h3>CAP XIII</h3>
<h4><span class="italic">Ut in Hibernia sit quidam per reliquias eius a mortis articulo revocatus.</span></h4>
<p><span class="sc">Nec</span> solum inclyti fama viri Brittaniae fines lustravit universos, sed etiam trans oceanum longe radios salutiferae lucis spargens, Germaniae simul et Hiberniae partes attigit. Denique reverentissimus antistes Acca solet referre, quia cum Roman vadens, apud sanctissimum Fresonum gentis archiepiscopum Vilbrordum cum suo antistite Vilfrido moraretur, crebro eum audierit, de mirandis quae ad reliquias eiusdem reverentissimi regis in illa provincia gesta fuerint, narrare. Sed et in Hibernia cum presbyter
<span class="br"></span><span class="lineNumber"></span><span class="br"></span>
</p></section><notes></notes></section>