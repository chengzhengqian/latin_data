<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="lineGroup">
<span class="line">Urbem Romuleam vidit, templumque verendum</span><span class="linebreak"></span>
<span class="line indent2">Aspexit, Petri mystica dona gerens.</span><span class="linebreak"></span>
<span class="line">Candidus inter oves Christi sociabilis ibit:</span><span class="linebreak"></span>
<span class="line indent2">Corpore nam tumulum, mente superna tenet.</span><span class="linebreak"></span>
<span class="line">Commutasse magis sceptrorum insignia credas,</span><span class="linebreak"></span>
<span class="line indent2">Quem regnum Christi promeruisse vides.</span><span class="linebreak"></span>
</p>
<p>“Hic depositus est Caedual, qui et Petrus, rex Saxonum, sub die duodecimo kalendarum Maiarum, indictione secunda; qui vixit annos plus minus triginta, imperante domno Iustiniano piissimo Augusto, anno eius consulatus quarto, pontificante apostolico viro domno Sergio papa anno secundo.”</p>
<p>Abeunte autem Romam Caedualla, successit in regnum Ini de stirpe regia; qui cum triginta et septem annis imperium tenuisset gentis illius, et ipse relicto regno ac iuvenioribus commendato, ad limina beatorum apostolorum Gregorio pontificatum tenente profectus est, cupiens in vicinia sanctorum locorum ad tempus peregrinari in terris, quo familiarius a sanctis recipi mereretur in caelis: quod his temporibus plures de gente Anglorum, nobiles, ignobiles, laici, clerici, viri ac feminae certatim facere consuerunt.</p>
</section><notes></notes></section>