<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

et ingruente causa subita, secessit Hiberniam unde originem duxerat, neque ultra ad eum iuxta suum condictum rediit. At ipse memor praecepti eius simul et promissi sui, totum se lacrymis poenitentiae, vigiliis sanctis, et continentiae mancipavit; ita ut quinta solum sabbati et Dominica, sicut praedixi, reficeret, ceteris septimanae diebus ieiunus permaneret. Cumque sacerdotem suum Hiberniam secessisse ibique defunctum esse audisset, semper ex eo tempore iuxta condictum eius memoratum, continentiae modum observabat; et quod causa divini timoris semel ob reatum compunctus coeperat, iam causa divini amoris delectatus praemiis indefessus agebat.</p>
<p>Quod dum multo tempore sedulus exsequeretur, contigit eum die quadam de monasterio illo longius egressum, comitante secum uno de fratribus, peracto itinere redire: qui cum monasterio propinquarent et aedificia illius sublimiter erecta aspicerent, solutus est in lacrymis vir Dei, et tristitiam cordis vultu indice prodebat. Quod intuens comes, quare faceret inquisivit. At ille: “Cuncta,” inquit, “haec quae cernis aedificia publica vel privata, in proximo est ut ignis absumens in cinerem convertat.” Quod ille audiens, mox ut intraverunt monasterium, matri congregationis, vocabulo Aebbae, curavit indicare. At illa merito turbata de tali praesagio vocavit ad

</p></section><notes></notes></section>