<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XXIV</h3>
<h4><span class="italic">Recapitulatio chronica totius operis; et de persona Auctoris.</span></h4>
<p><span class="sc">Verum</span>, ea quae temporum distinctione latius digesta sunt, ob memoriam conservandam, breviter recapitulari placuit.</p>
<p>Anno igitur ante incarnationem Dominicam sexagesimo, Gaius Iulius Caesar, primus Romanorum, Brittanias bello pulsavit, et vicit; nec tamen ibi regnum potuit obtinere.</p>
<p>Anno ab incarnatione Domini 46 Claudius, secundus Romanorum Brittanias adiens, plurimam insulae partem in deditionem recepit; et Orcadas quoque insulas Romano adiecit imperio.</p>
<p>Anno incarnationis Dominicae 167 Eleuther Romae praesul factus, quindecim annos ecclesiam gloriosissime rexit: cui literas rex Brittaniae Lucius mittens, ut Christianus efficeretur petiit, et impetravit.</p>
<p>Anno ab incarnatione Domini 189 Severus imperator factus, decem et septem annis regnavit, qui Brittaniam vallo a mari usque ad mare praecinxit.</p>
<p>Anno 381 Maximus in Brittania creatus imperator, in Galliam transiit, et Gratianum interfecit.</p>
<p>Anno 409 Roma a Gothis fracta: ex quo tempore Romani in Brittania regnare cessarunt.</p>
</section><notes></notes></section>