<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
commendavit, a celebratione vestri paschae funditus eliminatis: sicque, ut dixi, in celebratione summae festivitatis, neque Iohanni, neque Petro, neque Legi, neque Evangelio concordatis.”</p>
<p>His contra Colmanus: “Numquid,” ait, “Anatolius vir sanctus, et in praefata historia ecclesiastica multum laudatus, Legi vel Evangelio contraria sapuit, qui a quarta decima usque ad vicesimam pascha celebrandum scripsit? Numquid reverentissimum patrem nostrum Columbam, et successores eius viros Deo dilectos, qui eodem modo pascha facerunt, divinis paginis contraria sapuisse, vel egisse credendum est? Cum plurimi fuerint in eis, quorum sanctitati caelestia signa, et virtutum quae fecerunt miracula, testimonium praebuerunt: quos ipse sanctos esse non dubitans, semper eorum vitam, mores et disciplinam sequi non desisto.”</p>
<p>At Vilfridus: “Constat,” inquit, “Anatolium virum sanctissimum, doctissimum, ac laude esse dignissimum; sed quid vobis cum illo, cum nec eius decreta servetis? Ille enim in pascha suo regulam utique veritatis sequens, circulum decem et novem annorum posuit, quem vos aut ignoratis, aut agnitum et a tota Christi ecclesia custoditum, pro nihilo contemnitis. Ille sic in pascha Dominico quartam decimam lunam computavit, ut hanc eadem ipsa die more Aegyptiorum quintam decimam lunam ad vesperam esse fateretur. Sic item vicesimam die Dominico paschae adnotavit, ut hanc declinata
<span class="br"></span><span class="lineNumber"></span><span class="br"></span>
</p></section><notes></notes></section>