<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

haec observanda secum eos quoque qui sibi commissi sunt exemplis simul et auctoritate instituant?</p>
<p>“Tres sunt ergo regulae sacris inditae literis, quibus paschae celebrandi tempus nobis praefinitum, nulla prorsus humana licet auctoritate mutari; e quibus duae in Lege Mosi divinitus statutae, tertia in Evangelio per effectum Dominicae passionis et resurrectionis adiuncta est. Praecepit enim lex ut pascha primo mense anni, et tertia eiusdem mensis septimana, id est, a quintadecima die usque ad vicesimam primam fieri deberet: additum est per institutionem apostolicam ex Evangelio, ut in ipsa tertia septimana diem Dominicam exspectare, atque in ea temporis paschalis initium tenere debeamus. Quam videlicet regulam triformem quisquis rite custodierit, nunquam in adnotatione festi paschalis errabit. Verum si de his singulis enucleatius ac latius audire desideras, scriptum est in Exodo, ubi liberandus de Aegypto populus Israel primum pascha facere iubetur, quia ‘dixerit Dominus ad Moysen et Aaron: Mensis iste vobis principium mensium primus erit in mensibus anni. Loquimini ad universum coetum filiorum Israel et dicite eis: “Decima die mensis huius tollat unusquisque agnum per familias et domos suas.”’ Et paulo post: ‘Et servabitis eum usque ad quartamdecimam mensis huius; immolabitque eum universa multitudo filiorum Israel ad vesperam.’ Quibus verbis manifestissime constat, quod ita in observatione paschali mentio fit diei
<span class="br"></span><span class="lineNumber"></span><span class="br"></span>
</p></section><notes></notes></section>