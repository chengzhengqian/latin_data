<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="lineGroup">
<span class="line">Princeps pontificum, felix, summusque sacerdos</span><span class="linebreak"></span>
<span class="line indent2">Limpida discipulis dogmata disseruit.”</span><span class="linebreak"></span>
<span class="line">Ultimi autem hi:</span><span class="linebreak"></span>
<span class="line">“Namque diem nonamdecimam September habebat,</span><span class="linebreak"></span>
<span class="line indent2">Cum carnis claustra spiritus egreditur.</span><span class="linebreak"></span>
<span class="line">Alma novae scandens felix consortia vitae,</span><span class="linebreak"></span>
<span class="line indent2">Civibus angelicis iunctus in arce poli.”</span><span class="linebreak"></span>
</p>
<p>Successit autem Theodoro in episcopatu Berctuald, qui erat abbas in monasterio quod iuxta ostium aquilonale fluminis Genladae positum Racuulfe nuncupatur: vir et ipse scientia Scripturarum imbutus, sed et ecclesiasticis simul ac monasterialibus disciplinis summe instructus, tametsi praedecessori suo minime comparandus: qui electus est quidem in episcopatum anno Dominicae incarnationis sexcentesimo nonagesimo secundo, die primo mensis Iulii, regnantibus in Cantia Victredo et Suaebhardo; ordinatus autem anno sequente tertio die kalendarum Iuliarum Dominica a Goduine metropolitano episcopo Galliarum: et sedit in sede sua pridie kalendarum Septembrium Dominica; qui inter multos quos ordinavit antistites, etiam Gebmundo Hrofensis ecclesiae praesule defuncto Tobiam pro illo consecravit, virum Latina, Graeca et Saxonica lingua atque eruditione multipliciter instructum.</p>
<span class="br"></span><span class="lineNumber"></span><span class="br"></span>
</section><notes></notes></section>