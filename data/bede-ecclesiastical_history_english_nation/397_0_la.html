<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

unus ad caput, et unus ad pedes; protulitque unus libellum perpulchrum, sed vehementer modicum, ac mihi ad legendum dedit, in quo omnia quae unquam bona feceram, intuens scripta reperi, et haec erant nimium pauca et modica. Receperunt codicem, neque aliquid mihi dicebant. Tum subito supervenit exercitus malignorum et horridorum vultu spirituum, domumque hanc et exterius obsedit, et intus maxima ex parte residens implevit. Tunc ille qui et obscuritate tenebrosae faciei et primatu sedis maior esse videbatur eorum, proferens codicem horrendae visionis, et magnitudinis enormis, et ponderis pene importabilis, iussit uni ex satellitibus suis mihi ad legendum deferre. Quem cum legissem, inveni omnia scelera, non solum quae opere vel verbo, sed etiam quae tenuissima cogitatione peccavi, manifestissime in eo tetricis esse descripta literis. Dicebatque ad illos qui mihi adsederant viros albatos et praeclaros: ‘Quid hic sedetis, scientes certissime quia noster est iste?’ Responderunt: ‘Verum dicitis: accipite, et in cumulum damnationis vestrae ducite.’ Quo dicto, statim disparuerunt: surgentesque duo nequissimi spiritus, habentes in manibus vomeres, percusserunt me, unus in capite, et alius in pede; qui videlicet modo cum magno tormento irrepunt in interiora corporis mei, moxque ut ad se invicem perveniunt, moriar, et paratis ad rapiendum me daemonibus, in inferni claustra pertrahar.”</p>
<p>Sic loquebatur miser desperans, et non multo post defunctus poenitentiam quam ad breve tempus cum

</p></section><notes></notes></section>