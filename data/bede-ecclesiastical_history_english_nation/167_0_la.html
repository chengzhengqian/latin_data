<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. III</h3>
<h4><span class="italic">Ut idem rex postulans de gente Scottorum antistitem acceperit Aedanum, eidemque in insula Lindis farnensi sedem episcopatus donaverit.</span></h4>
<p><span class="sc">Idem</span> ergo Osuald, mox ubi regnum suscepit, desiderans totam cui praeesse coepit gentem fidei Christianae gratia imbui, cuius experimenta permaxima in expugnandis barbaris iam ceperat, misit ad maiores natu Scottorum, inter quos exulans ipse baptismatis sacramenta, cum his qui secum erant militibus, consecutus erat; petens ut sibi mitteretur antistes, cuius doctrina ac ministerio gens quam regebat Anglorum, Dominicae fidei et dona disceret, et susciperet sacramenta. Neque aliquanto tardius quod petiit impetravit: accepit namque pontificem Aedanum summae mansuetudinis et pietatis ac moderaminis virum, habentemque zelum Dei, quamvis non plene secundum scientiam. Namque diem paschae Dominicum more suae gentis, cuius saepius mentionem fecimus, a quarta decima luna usque ad vicesimam observare solebat. Hoc etenim ordine septentrionalis Scottorum provincia, et omnis natio Pictorum illo adhuc tempore pascha Dominicum celebrabat, aestimans se in hac observatione sancti ac laude digni patris Anatolii scripta secutam. Quod an verum sit, peritus quisque facillime cognoscit. Porro gentes Scottorum, quae in australibus Hiberniae
<span class="br"></span><span class="lineNumber"></span><span class="br"></span>
</p></section><notes></notes></section>