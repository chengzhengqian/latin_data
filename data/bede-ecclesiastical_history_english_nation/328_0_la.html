<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

salutis et correctionis ministravit. Oportebat namque impleri somnium quod mater eius Bregusuid in infantia eius vidit: quae cum vir eius Hereric exularet sub rege Brettonum Cerdice, ubi et veneno periit, vidit per somnium, quasi subito sublatum eum quaesierit cum omni diligentia, nullumque eius uspiam vestigium apparuerit. Verum cum sollertissime illum quaesisset, extemplo se reperire sub veste sua monile pretiosissimum: quod dum attentius consideraret, tanti fulgore luminis refulgere videbatur, ut omnes Brittaniae fines illius gratia splendoris impleret. Quod nimirum somnium veraciter in filia eius de qua loquimur, expletum est: cuius vita non sibi solummodo, sed multis bene vivere volentibus exempla operum lucis praebuit.</p>
<p>Verum illa cum multis annis huic monasterio praeesset placuit pio Provisori salutis nostrae, sanctam eius animam longa etiam infirmitate carnis examinari, ut iuxta exemplum apostoli, virtus eius in infirmitate perficeretur. Percussa etenim febribus, acri coepit ardore fatigari; et per sex continuos annos eadem molestia laborare non cessabat: in quo toto tempore nunquam ipsa vel Conditori suo gratias agere, vel commissum sibi gregem et publice et privatim docere praetermittebat. Nam suo praedocta exemplo, monebat omnes, et in salute accepta corporis Domino obtemperanter serviendum, et in adversis rerum sive infirmitatibus membrorum fideliter Domino esse gratias semper agendas. Septimo
<span class="br"></span><span class="lineNumber"></span><span class="br"></span>
</p></section><notes></notes></section>