<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

religionis non minore quam parentes et cognati virtute devotionis exercuit. Nobilitatem vero illam quam ad saeculum videbatur habere, totam ad nanciscendam supernae gloriam dignitatis divina gratia largiente convertit. Nam mutato repente habitu saeculari, monasterium petiit, in quo tanta perfectionis gratia coepit conversari, ut, sicut ipse postea flendo solebat adtestari, animo illius labentia cuncta subteressent, ut rebus omnibus quae volvuntur emineret, ut nulla nisi caelestia cogitare soleret, ut etiam retentus corpore ipsa iam carnis claustra contemplatione transiret, ut mortem quoque, quae pene cunctis poena est, videlicet ut ingressum vitae et laboris sui praemium amaret. Haec<a class="footnoteLink" href="#note_LCL246_186_1" id="target_note_LCL246_186_1"><sup>1</sup></a> autem ipse de se, non profectum iactando virtutum, sed deflendo potius defectum quem sibi per curam pastoralem incurrisse videbatur, referre consueverat. Denique tempore quodam secreto, cum diacono suo Petro conloquens, enumeratis animi sui virtutibus priscis, mox dolendo subiunxit: “At nunc ex occasione curae pastoralis saecularium hominum negotia patitur, et post tam pulcram quietis suae speciem, terreni actus pulvere foedatur. Cumque se pro condescensione<a class="footnoteLink" href="#note_LCL246_186_2" id="target_note_LCL246_186_2"><sup>2</sup></a> multorum ad exteriora sparserit, etiam cum interiora appetit, ad haec procul dubio minor redit. Perpendo itaque quid tolero, perpendo quid amisi: dumque intueor illud quod perdidi, fit hoc gravius quod porto.”</p>
</section><notes><section class="footnotes"><ul><li class="note" id="note_LCL246_186_1"><a class="footnoteCrossrefLink" href="#target_note_LCL246_186_1" title="Click to highlight in text"><sup class="lineRef">1</sup>for <span class="italic">Hoc</span>, Pl.</a></li><script type="text/javascript">document.getElementById('note_LCL246_186_1').style.display = "none";</script><li class="note inline" id="note_LCL246_186_2"><a class="footnoteCrossrefLink" href="#target_note_LCL246_186_2" title="Click to highlight in text"><sup class="lineRef">2</sup>for <span class="italic">descensione</span>, Pl.</a></li><script type="text/javascript">document.getElementById('note_LCL246_186_2').style.display = "none";</script></ul></section></notes></section>