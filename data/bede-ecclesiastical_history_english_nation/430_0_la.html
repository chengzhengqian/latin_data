<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>â€œCuius observantiae catholica ratione patefacta, patet e contrario error inrationabilis eorum qui praefixos in Lege terminos, nulla cogente necessitate, vel anticipare, vel transcendere praesumunt. Namque sine ratione necessitatis alicuius anticipant illi tempus in Lege praescriptum, qui Dominicum paschae diem a quartadecima mensis primi usque ad vicesimam putant lunam esse servandum. Cum enim a vespera diei tertiaedecimae vigilias sanctae noctis celebrare incipiunt, claret quod illam in exordio sui paschae diem statuunt, cuius nullam omnino mentionem in decreto Legis inveniunt. Et cum vicesima prima die mensis pascha Dominicum celebrare refugiunt, patet profecto, quod illam per omnia diem a sua sollemnitate secernunt, quam Lex maiore prae ceteris festivitate memorabilem saepenumero commendat: sicque diem paschae ordine perverso, et aliquando in secunda hebdomada totam compleant, et nunquam in hebdomadae tertiae die septimo ponant; rursumque qui a sextadecima die mensis saepedicti usque ad vicesimam secundam pascha celebrandum magis autumant, non minore utique errore, tametsi altero latere, a recto veritatis tramite divertunt, et veluti naufragia Scyllae fugientes, in Charybdis voraginem submergendi decidunt. Nam cum a luna sextadecima primi mensis oriente, id est, a vespera diei quintaedecimae pascha incipiendum doceant; nimirum constat quia quartamdecimam diem mensis eiusdem, quam Lex primitus et

</p></section><notes></notes></section>