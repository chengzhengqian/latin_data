<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

lectioni vel orationi operam daret, audivit repente, ut postea referebat, vocem suavissimam cantantium atque laetantium, de caelo ad terras usque descendere: quam videlicet vocem ab euroaustro, id est, ab alto brumalis exortus, primo se audisse dicebat, ac deinde paulatim eam sibi adpropiare, donec ad tectum usque oratorii in quo erat episcopus, perveniret: quod ingressa, totum implevit atque in gyro circumdedit. At ille dum sollicitus in ea quae audiebat animum intenderet, audivit denuo, transacto quasi dimidiae horae spatio, ascendere de tecto eiusdem oratorii idem laetitiae canticum, et ipsa qua venerat via ad caelos usque cum ineffabili dulcedine reverti. Qui cum aliquantulum horae quasi adtonitus maneret, et quid haec essent sollerti animo scrutaretur, aperuit episcopus fenestram oratorii, et sonitum manu faciens, ut saepe consueverat, si quis foris esset, ad se intrare praecepit. Introivit ille concitus, cui dixit antistes: “Vade cito ad ecclesiam, et hos septem fratres huc venire facito; tu quoque simul adesto.” Qui cum venissent, primo admonuit eos ut virtutem dilectionis et pacis, ad invicem et ad omnes fideles servarent: instituta quoque disciplinae regularis, quae vel ab ipso didicissent et in ipso vidissent, vel in patrum praecedentium factis sive dictis invenissent, indefessa instantia sequerentur. Deinde subiunxit diem sui obitus iam proxime instare. “Namque hospes,” inquit, “ille amabilis, qui fratres nostros visitare solebat, ad me
<span class="br"></span><span class="lineNumber"></span><span class="br"></span>
</p></section><notes></notes></section>