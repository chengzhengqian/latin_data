<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. IX<a class="footnoteLink" href="#note_LCL246_48_1" id="target_note_LCL246_48_1"><sup>1</sup></a></h3>
<h4><span class="italic">Ut regnante Gratiano Maximus in Brittania imperator creatus, cum magno exercitu Galliam redierit.</span></h4>
<p><span class="sc">Anno</span> ab incarnatione Domini trecentesimo septuagesimo septimo Gratianus quadragesimus ab Augusto, post mortem Valentis sex annis imperium tenuit: quamvis iamdudum antea cum patruo Valente, et cum Valentiniano fratre regnaret: qui cum adflictum et pene collapsum reipublicae statum videret, Theodosium Hispanum virum, restituendae reipublicae necessitate apud Syrmium purpura induit, Orientisque et Thraciae simul praefecit imperio. Qua tempestate Maximus, vir quidem strenuus et probus, atque Augusto dignus nisi contra sacramenti fidem per tyrannidem emersisset, in Brittania invitus propemodum ab exercitu imperator creatus in Galliam transiit. Ibi Gratianum Augustum subita incursione perterritum atque in Italiam transire meditantem, dolis circumventum interfecit, fratremque eius Valentinianum Augustum Italia expulit. Valentinianus in Orientem refugiens, a Theodosio paterna pietate susceptus, mox etiam imperio restitutus est: clauso videlicet intra muros Aquileiae, capto atque occiso ab eis Maximo tyranno.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL246_48_1"><a class="footnoteCrossrefLink" href="#target_note_LCL246_48_1" title="Click to highlight in text"><sup class="lineRef">1</sup>This chapter is taken from Orosius vii. 34.</a></li><script type="text/javascript">document.getElementById('note_LCL246_48_1').style.display = "none";</script></ul></section></notes></section>