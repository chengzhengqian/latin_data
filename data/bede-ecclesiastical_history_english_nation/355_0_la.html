<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

auctor atque largitor praestare dignabitur.‚Äù Haec et huiusmodi plura ubi multis cum lacrymis et magna compunctione antistes lingua etiam tremente complevit, fecerunt fratres ut iusserat, et involutum novo amictu corpus novaque in theca reconditum, supra pavimentum sanctuarii posuerunt.</p>
<p>Nec mora, Deo dilectus antistes Eadberct morbo correptus est acerbo, ac per dies crescente multumque ingravescente ardore languoris, non multo post, id est, pridie Nonas Maias etiam ipse migravit ad Dominum: cuius corpus in sepulcro benedicti patris Cudbercti ponentes, adposuerunt desuper arcam in qua incorrupta eiusdem patris membra locaverant: in quo etiam loco signa sanitatum aliquoties facta, meritis amborum testimonium ferunt, e quibus aliqua in libro vitae illius olim memoriae mandavimus. Sed et in hac Historia quaedam quae nos nuper audisse contigit, superadicere commodum duximus.</p>
<h3>CAP. XXXI</h3>
<h4><span class="italic">Ut quidam ad tumbam eius sit a paralysi sanatus.</span></h4>
<p><span class="sc">Erat</span> in eodem monasterio frater quidam, nomine Badudegn, tempore non pauco hospitum ministerio deserviens, qui nunc usque superest, testimonium habens ab universis fratribus cunctisque supervenientibus hospitibus, quod vir esset multae pietatis ac religionis, iniunctoque sibi officio supernae tantum mercedis gratia subditus. Hic cum quadam die

</p></section><notes></notes></section>