<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
Itaque apostolicis ducibus Christus militabat in castris. Aderant etiam quadragesimae venerabiles dies, quos religiosiores reddebat praesentia sacerdotum, in tantum ut cotidianis praedicationibus instituti certatim populi ad gratiam baptismatis convolarent. Nam maxima exercitus multitudo undam lavacri salutaris expetiit, et ecclesia ad diem resurrectionis Dominicae frondibus contexta componitur, atque in expeditione campestri instar civitatis aptatur. Madidus baptismate procedit exercitus, fides fervet in populo, et conterrito armorum praesidio, divinitatis expectatur auxilium. Institutio vel forma castitatis hostibus nuntiatur, qui victoriam quasi de inermi exercitu presumentes, adsumpta alacritate festinant; quorum tamen adventus exploratione cognoscitur. Cumque emensa sollemnitate paschali, recens de lavacro pars major exercitus arma capere, et bellum parare tentaret, Germanus ducem se praelii profitetur, eligit expeditos, circumiecta percurrit, et e regione qua hostium sperabatur adventus, vallem circumdatam mediis<a class="footnoteLink" href="#note_LCL246_90_1" id="target_note_LCL246_90_1"><sup>1</sup></a> montibus intuetur. Quo in loco novum componit exercitum, ipse dux agminis. Et iam aderat ferox hostium multitudo, quam adpropinquare intuebantur in insidiis constituti. Tum

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_90_1"><a class="footnoteCrossrefLink" href="#target_note_LCL246_90_1" title="Click to highlight in text"><sup class="lineRef">1</sup>In Constantius <span class="italic">editis</span>, which gives a better sense.</a></li><script type="text/javascript">document.getElementById('note_LCL246_90_1').style.display = "none";</script></ul></section></notes></section>