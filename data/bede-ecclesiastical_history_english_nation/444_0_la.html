<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XXIII</h3>
<h4><span class="italic">Qui sit in praesenti status gentis Anglorum, vel Brittaniae totius.</span></h4>
<p><span class="sc">Anno</span> Dominicae incarnationis septingentesimo vicesimo quinto, qui erat septimus Osrici regis Nordanhymbrorum qui Coenredo successerat, Victred filius Ecgbercti, rex Cantuariorum, defunctus est nono die kalendarum Maiarum; et regni quod per triginta quatuor semis annos tenebat, filios tres, Aedilberctum, Eadberctum, et Alricum reliquit heredes. Anno post quem proximo Tobias Hrofensis ecclesiae praesul defunctus est, vir, ut supra meminimus, doctissimus. Erat enim discipulus beatae memoriae magistrorum, Theodori archiepiscopi et abbatis Hadriani: unde, ut dictum est, cum eruditione literarum vel ecclesiasticarum vel generalium, ita Graecam quoque cum Latina didicit linguam, ut tam notas ac familiares sibi eas, quam nativitatis suae loquelam haberet. Sepultus vero est in porticu sancti Pauli apostoli, quam intro ecclesiam sancti Andreae sibi ipse in locum sepulcri fecerat. Post quem episcopatus officium Alduulf, Berctualdo, archiepiscopo consecrante, suscepit.</p>
<p>Anno Dominicae incarnationis septingentesimo vicesimo nono, apparuerunt cometae duae circa solem, multum intuentibus terrorem incutientes. Una quippe solem praecedebat, mane orientem; altera vespere sequebatur occidentem, quasi orienti simul et occidenti dirae cladis praesagae: vel certe

</p></section><notes></notes></section>