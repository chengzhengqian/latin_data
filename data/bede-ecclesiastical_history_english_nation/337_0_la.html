<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

necessitate emendandae suae pravitatis obvenerat, sed procedente tempore necessitatem in consuetudinem verterat.</p>
<p>Siquidem in adolescentia sua sceleris aliquid commiserat, quod commissum, ubi ad cor suum rediit, gravissime exhorruit, et se pro illo puniendum a districto Iudice timebat. Accedens ergo ad sacerdotem a quo sibi sperabat iter salutis posse demonstrari, confessus est reatum suum, petiitque ut consilium sibi daret quo posset fugere a ventura ira. Qui audito eius commisso dixit: “Grande vulnus grandioris curam medelae desiderat: et ideo ieiuniis, psalmis et orationibus, quantum vales, insiste, quo praeoccupando faciem Domini in confessione propitium eum invenire merearis.” At ille quem nimius reae conscientiae tenebat dolor, et internis peccatorum vinculis quibus gravabatur, ocius desiderabat absolvi: “Adolescentior sum,” inquit, “aetate, et vegetus corpore: quidquid mihi imposueris agendum, dummodo salvus fiam in die Domini, totum facile feram, etiamsi totam noctem stando in precibus peragere, si integram septimanam iubeas abstinendo transigere.” Qui dixit: “Multum est ut tota septimana absque alimento corporis perdures; sed biduanum vel triduanum sat est observare ieiunium. Hoc facito, donec post modicum tempus rediens ad te, quid facere debeas, et quamdiu poenitentiae insistere, tibi plenius ostendam.” Quibus dictis, et descripta illi mensura poenitendi, abiit sacerdos,

</p></section><notes></notes></section>