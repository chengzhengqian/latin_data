<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="lineGroup">
<span class="line">Huius honor genuit casto de germine plures,</span><span class="linebreak"></span>
<span class="line indent2">Virgineos flores huius honor genuit.</span><span class="linebreak"></span>
<span class="line">Ignibus usta feris virgo non cessat Agatha,</span><span class="linebreak"></span>
<span class="line indent2">Eulalia et perfert ignibus usta feris.</span><span class="linebreak"></span>
<span class="line">Casta feras superat mentis pro culmine Tecla,</span><span class="linebreak"></span>
<span class="line indent2">Euphemia sacra casta feras superat.</span><span class="linebreak"></span>
<span class="line">Laeta ridet gladios ferro robustior Agnes,</span><span class="linebreak"></span>
<span class="line indent2">Caecilia infestos laeta ridet gladios,</span><span class="linebreak"></span>
<span class="line">Multus in orbe viget per sobria corda triumphus,</span><span class="linebreak"></span>
<span class="line indent2">Sobrietatis amor multus in orbe viget.</span><span class="linebreak"></span>
<span class="line">Nostra quoque egregia iam tempora virgo beavit:</span><span class="linebreak"></span>
<span class="line indent2">Aedilthryda nitet nostra quoque egregia.</span><span class="linebreak"></span>
<span class="line">Orta patre eximio, regali et stemmate clara:</span><span class="linebreak"></span>
<span class="line indent2">Nobilior Domino est, orta patre eximio.</span><span class="linebreak"></span>
<span class="line">Percipit inde decus reginae, et sceptra sub astris,</span><span class="linebreak"></span>
<span class="line indent2">Plus super astra manens, percipit inde decus.</span><span class="linebreak"></span>
<span class="line">Quid petis, alma, virum, sponso iam dedita summo?</span><span class="linebreak"></span>
<span class="line indent2">Sponsus adest Christus, quid petis, alma, virum?</span><span class="linebreak"></span>
<span class="line">Regis ut aetherei matrem iam credo sequaris:</span><span class="linebreak"></span>
<span class="line indent2">Tu quoque sis mater regis ut aetherei.</span><span class="linebreak"></span>
<span class="line">Sponsa dicata Deo bis sex regnaverat annis,</span><span class="linebreak"></span>
<span class="line indent2">Inque monasterio est sponsa dicata Deo.</span><span class="linebreak"></span>
<span class="br"></span><span class="lineNumber"></span><span class="br"></span>
</p></section><notes></notes></section>