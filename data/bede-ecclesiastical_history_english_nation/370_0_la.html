<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

praesens optime cognovi, per omnia episcopo dignam esse comperi. Sed et cuius meriti apud internum testem habitus sit, et in multis aliis, et in meipso maxime expertus sum: quippe quem ab ipso, ut ita dicam, mortis limite revocans, ad viam vitae sua oratione ac benedictione reduxit. Nam cum primaevo adolescentiae tempore in clero illius degerem legendi quidem canendique studiis traditus, sed non adhuc animum perfecte a iuvenilibus cohibens inlecebris, contigit die quadam nos iter agentes cum illo devenisse in viam planam et amplam aptamque cursui equorum: coeperuntque iuvenes qui cum ipso erant, maxime laici, postulare episcopum ut cursu maiore equos suos invicem probare liceret. At ille primo negavit, otiosum dicens esse quod desiderabant; sed ad ultimum multorum unanima intentione devictus; ‘Facite,’ inquit, ‘si vultis, ita tamen ut Herebald ab illo se certamine funditus abstineat.’ Porro ipse diligentius obsecrans, ut et mihi certandi cum illis copia daretur, fidebam namque equo quem mihi ipse optimum donaverat, nequaquam impetrare potui.</p>
<p>“At cum saepius huc atque illuc spectante me et episcopo, concitatis in cursum equis reverterentur; et ipse lascivo superatus animo non me potui cohibere, sed, prohibente licet illo, ludentibus me miscui, et simul cursu equi contendere coepi. Quod dum agerem, audivi illum post tergum mihi cum gemitu dicentem: ‘O quam magnum vae facis mihi sic

</p></section><notes></notes></section>