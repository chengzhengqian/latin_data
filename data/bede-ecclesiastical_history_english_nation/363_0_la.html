<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

eleemosynam possent: sic enim semper facere solebat.</p>
<p>Erat autem in villa non longe posita quidam adolescens mutus, episcopo notus, nam saepius ante illum percipiendae eleemosynae gratia venire consueverat, qui ne unum quidem sermonem unquam profari poterat; sed et scabiem tantam ac furfures habebat in capite, ut nil unquam capillorum ei in superiore parte capitis nasci valeret, tantum in circuitu horridi crines stare videbantur. Hunc ergo adduci praecipit episcopus, et ei in conseptis eiusdem mansionis parvum tugurium fieri in quo manens quotidianam ab eis stipem acciperet. Cumque una quadragesimae esset impleta septimana, sequente Dominica iussit ad se intrare pauperem, ingresso eo linguam proferre ex ore ac sibi ostendere iussit; et adprehendens eum de mento, signum sanctae crucis linguae eius impressit, quam signatam revocare in os, et loqui illum praecepit: “Dicito,” inquiens, “aliquod verbum, dicito Gae,” quod est, lingua Anglorum, verbum adfirmandi et consentiendi, id est, etiam. Dixit ille statim, soluto vinculo linguae, quod iussus erat. Addidit episcopus nomina literarum: “Dicito A”; dixit ille A. “Dicito B”; dixit ille et hoc. Cumque singula literarum nomina dicente episcopo responderet, addidit et syllabas ac verba dicenda illi proponere. Et cum in omnibus consequenter responderet, praecepit eum sententias longiores dicere, et fecit: neque ultra cessavit tota die illa et nocte sequente, quantum vigilare potuit,

</p></section><notes></notes></section>