<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

inspectione probamus. Quaecumque ergo luna ante aequinoctium plena est, quartadecima videlicet vel quintadecima existens, haec ad praecedentis anni novissimum pertinet mensem, ideoque paschae celebrando habilis non est. Quae vero post aequinoctium vel in ipso aequinoctio suum plenilunium habet, in hac absque ulla dubietate, quia primi mensis est, et antiquos pascha celebrare solitos, et nos ubi Dominica dies advenerit, celebrare debere noscendum est. Quod ita fieri oportere illa nimirum ratio cogit, quia in Genesi scriptum est, quod ‘fecit Deus duo luminaria magna; luminare maius, ut praeesset diei; et luminare minus, ut praeesset nocti’: vel, sicut alia dicit editio, ‘luminare maius in inchoationem diei; et luminare minus in inchoationem noctis.’ Sicut ergo prius sol a medio procedens orientis aequinoctium vernale suo praefixit exortu; deinde luna, sole ad vesperam occidente, et ipsa plena a medio secuta est orientis: ita omnibus annis idem primus lunae mensis eodem necesse est ordine servari, ut non ante aequinoctium, sed vel ipso aequinoctii die, sicut in principio factum est, vel eo transcenso plenilunium habere debeat. At si uno saltem die plenilunium tempus aequinoctii praecesserit, non hanc primo mensi anni incipientis, sed ultimo potius praeteriti lunam esse adscribendam; et ideo festis paschalibus inhabilem memorata ratio probat.</p>
<span class="br"></span><span class="lineNumber"></span><span class="br"></span>
</section><notes></notes></section>