<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>Anno 430 Palladius ad Scottos in Christum credentes a Caelestino papa primus mittitur episcopus.</p>
<p>Anno 449 Marcianus cum Valentiniano imperium suscipiens, septem annis tenuit: quorum tempore Angli a Brettonibus accersiti Brittaniam adierunt.</p>
<p>Anno 538 eclipsis solis facta est xiv kalendas Martii, ab hora prima usque ad tertiam.</p>
<p>Anno 540 eclipsis solis facta est xii kalendas Iulias, et apparuerunt stellae pene hora dimidia ab hora diei tertia.</p>
<p>Anno 547 Ida regnare coepit, a quo regalis Nordanhymbrorum prosapia originem tenet, et duodecim annis in regno permansit.</p>
<p>Anno 565 Columba presbyter de Scottia venit Brittaniam ad docendos Pictos, et in insula Hii monasterium fecit.</p>
<p>Anno 596 Gregorius papa misit Brittaniam Augustinum cum monachis, qui verbum Dei genti Anglorum evangelizarent.</p>
<p>Anno 597 venere Brittaniam praefati doctores, qui fuit annus plus minus centesimus quinquagesimus adventus Anglorum in Brittaniam.</p>
<p>Anno 601 misit papa Gregorius pallium Brittaniam Augustino iam facto episcopo, et plures verbi ministros, in quibus et Paulinum.</p>
<p>Anno 603 pugnatum ad Degsastanae.</p>
<p>Anno 604 Orientales Saxones fidem Christi percipiunt sub rege Sabercto, antistite Mellito.</p>
</section><notes></notes></section>