<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p class="noindent">Dominus se quidem innotuit; sed tamen eis sacrificiorum usus quae diabolo solebat exhibere, in cultu proprio reservavit, ut. eis in suo sacrificio animalia immolare praeciperet; quatenus cor mutantes, aliud de sacrificio amitterent, aliud retinerent: ut etsi ipsa essent animalia quae offerre consueverant, vero tamen Deo haec et non idolis immolantes, iam sacrificia ipsa non essent. Haec igitur dilectionem tuam praedicto fratri necesse est dicere, ut ipse in praesenti illic positus perpendat, qualiter omnia debeat dispensare. Deus te incolumem custodiat, dilectissime fili.</p>
<p>“Data die decima quinta kalendarum<a class="footnoteLink" href="#note_LCL246_164_1" id="target_note_LCL246_164_1"><sup>1</sup></a> . . . . . , imperante domino nostro Mauricio Tiberio piissimo Augusto anno decimo nono. post consulatum eiusdem domini anno decimo octavo, indictione quarta.”</p>
<h3>CAP. XXXI</h3>
<h4><span class="italic">Ut Augustinum per litteras, ne de virtutibus suis gloriaretur, hortatus sit.</span></h4>
<p>Quo in tempore misit etiam Augustino epistolam super miraculis quae per eum facta esse cognoverat, in qua eum, ne per illorum copiam periculum elationis incurreret, his verbis hortatur:</p>
<p>“Scio, frater carissime, quia omnipotens Deus per dilectionem tuam in gentem, quam eligi voluit, magna miracula ostendit: unde necesse est ut


</p></section><notes><section class="footnotes"><ul><li class="note" id="note_LCL246_164_1"><a class="footnoteCrossrefLink" href="#target_note_LCL246_164_1" title="Click to highlight in text"><sup class="lineRef">1</sup><span class="italic">Augustarum</span> must be supplied. The MSS. either omit or have <span class="italic">Iuliarum</span>, Pl.</a></li><script type="text/javascript">document.getElementById('note_LCL246_164_1').style.display = "none";</script></ul></section></notes></section>