<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. VII</h3>
<h4><span class="italic">Ut Mellitus episcopus flammas ardentis suae civitatis orando restinxerit.</span></h4>
<p><span class="sc">Hoc</span> enim regnante rege beatus archiepiscopus Laurentius regnum caeleste conscendit, atque in ecclesia et monasterio sancti apostoli Petri iuxta praedecessorem suum Augustinum sepultus est die quarto nonarum Februariarum: post quem Mellitus, qui erat Lundoniae episcopus, sedem Doruvernensis ecclesiae tertius ab Augustino suscepit: Iustus autem adhuc superstes Hrofensem regebat ecclesiam. Qui cum magna ecclesiam Anglorum cura ac labore gubernarent, susceperunt scripta exhortatoria a pontifice Romanae et apostolicae sedis Bonifatio, qui post Deusdedit ecclesiae praefuit, anno incarnationis Dominicae sexcentesimo decimo nono. Erat autem Mellitus corporis quidem infirmitate, id est, podagra gravatus, sed mentis gressibus sanis, alacriter terrena quaeque transiliens, atque ad caelestia semper amanda, petenda, et quaerenda pervolans. Erat carnis origine nobilis, sed culmine mentis nobilior.</p>
<p>Denique ut unum virtutis eius, unde cetera intelligi possint, testimonium referam; tempore quodam civitas Doruvernensis per culpam incuriae igni correpta, crebrescentibus coepit flammis consumi: quibus cum nullo aquarum iniectu posset aliquis obsistere, iamque civitatis esset pars vastata
<span class="br"></span><span class="lineNumber"></span><span class="br"></span>
</p></section><notes></notes></section>