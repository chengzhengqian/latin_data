<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XX</h3>
<h4><span class="italic">Hymnus de illa.</span></h4>
<p><span class="sc">Videtur</span> opportunum huic Historiae etiam hymnum virginitatis inserere, quem ante annos plurimos in laudem ac praeconium eiusdem reginae ac sponsae Christi, et ideo veraciter reginae, quia sponsae Christi, elegiaco metro composuimus; et imitari morem sacrae scripturae, cuius historiae carmina plurima indita, et haec metro ac versibus constat esse composita.</p>
<p class="lineGroup">
<span class="line">â€œAlma Deus Trinitas, quae saecula cuncta gubernas,</span><span class="linebreak"></span>
<span class="line indent2">Adnue iam coeptis, alma Deus Trinitas.</span><span class="linebreak"></span>
<span class="line">Bella Maro resonet, nos pacis dona canamus:</span><span class="linebreak"></span>
<span class="line indent2">Munera nos Christi, bella Maro resonet.</span><span class="linebreak"></span>
<span class="line">Carmina casta mihi, foedae non raptus Helenae:</span><span class="linebreak"></span>
<span class="line indent2">Luxus erit lubricis, carmina casta mihi.</span><span class="linebreak"></span>
<span class="line">Dona superna loquar, miserae non praelia Trojae;</span><span class="linebreak"></span>
<span class="line indent2">Terra quibus gaudet, dona superna loquar.</span><span class="linebreak"></span>
<span class="line">En Deus altus adit venerandae virginis alvum</span><span class="linebreak"></span>
<span class="line indent2">Liberet ut homines, en Deus altus adit.</span><span class="linebreak"></span>
<span class="line">Femina virgo parit mundi devota parentem,</span><span class="linebreak"></span>
<span class="line indent2">Porta Maria Dei, femina virgo parit.</span><span class="linebreak"></span>
<span class="line">Gaudet amica cohors, de virgine matre tonantis:</span><span class="linebreak"></span>
<span class="line indent2">Virginitate micans gaudet amica cohors.</span><span class="linebreak"></span>
</p></section><notes></notes></section>