<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

nostro seu per linguam, sive per opera reminisceris deliquisse, semper haec ad memoriam revoces, ut surgentem cordis gloriam memoria reatus premat. Et quidquid de faciendis signis acceperis vel accepisti, haec non tibi sed illis deputes donata, pro quorum tibi salute collata sunt.”</p>
<h3>CAP. XXXII</h3>
<h4><span class="italic">Ut Aedilbercto regi litteras et dona miserit.</span></h4>
<p><span class="sc">Misit</span> idem beatus papa Gregorius eodem tempore etiam regi Aedilbercto epistolam, simul et dona in diversis speciebus perplura: temporalibus quoque honoribus regem glorificare satagens, cui gloriae caelestis suo labore et industria notitiam provenisse gaudebat. Exemplar autem praefatae epistolae hoc est:</p>
<p>“Domino gloriosissimo atque praecellentissimo filio Aedilbercto regi Anglorum, Gregorius episcopus.</p>
<p>“Propter hoc omnipotens Deus bonos quosque ad populorum regimina perducit, ut per eos omnibus quibus praelati fuerint, dona suae pietatis impendat. Quod in Anglorum gente factum cognovimus: cui vestra gloria idcirco est praeposita, ut per bona quae vobis concessa sunt, etiam subiectae vobis genti superna beneficia praestarentur. Et ideo, gloriose fili, eam quam accepisti divinitus gratiam, solicita mente custodi, Christianam fidem in populis tibi 
</p></section><notes></notes></section>