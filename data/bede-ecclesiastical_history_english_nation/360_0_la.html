<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h2><span class="ac">Historiae Eecclesiasticae Gentis Anglorum</span></h2>
<h2>Liber Quintus</h2>
<h3>CAP. I</h3>
<h4><span class="italic">Ut Oidiluald successor Cudbercti in anachoretica vita, laborantibus in mari fratribus, tempestatem orando sedaverit.</span></h4>
<p><span class="sc">Successit</span> autem viro Domini Cudbercto, in exercenda vita solitaria quam in insula Farne ante episcopatus sui tempora gerebat, vir venerabilis Oidiluald, qui multis annis in monasterio quod dicitur Inhrypum acceptum presbyteratus officium condignis gradu ipse consecrabat actibus. Cuius ut meritum vel vita qualis fuerit, certius clarescat, unum eius narro miraculum quod mihi unus e fratribus propter quos et in quibus patratum est, ipse narravit, videlicet Gudfrid, venerabilis Christi famulus et presbyter, qui etiam postea fratribus eiusdem ecclesiae Lindisfarnensis in qua educatus est, abbatis iure praefuit.</p>
<p>“Veni,” inquit, “cum duobus fratribus aliis ad insulam Farne, loqui desiderans cum reverentissimo patre Oidilualdo: cumque allocutione eius refecti et benedictione petita domum rediremus, ecce subito, positis nobis in medio mari, interrupta est
</p></section><notes></notes></section>