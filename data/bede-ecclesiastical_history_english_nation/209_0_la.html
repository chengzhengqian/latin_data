<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>Quid multa? Procedente tempore et ipse sibi monasterium in quo liberius caelestibus studiis vacaret, construxit: ubi correptus infirmitate, sicut libellus de vita eius conscriptus sufficienter edocet, raptus est e corpore: et a vespera usque ad galli cantum corpore exutus, angelicorum agminum et aspectus intueri, et laudes beatas meruit audire. Referre autem erat solitus, quod aperte eos inter alia resonare audiret: “Ibunt sancti de virtute in virtutem.” Et iterum: “Videbitur Deus deorum in Sion.” Qui reductus in corpore, et die tertia rursum eductus, vidit non solum maiora beatorum gaudia, sed et maxima malignorum spirituum certamina, qui crebris accusationibus improbi, iter illi caeleste intercludere contendebant; nec tamen protegentibus eum angelis quicquam proficiebant: de quibus omnibus si quis plenius scire vult, id est, quanta fraudis sollertia daemones et actus eius et verba superflua, et ipsas etiam cogitationes, quasi in libro descriptas, replicaverint; quae ab angelis sanctis, quae a viris iustis sibi inter angelos apparentibus laeta vel tristia cognoverit, legat ipsum, de quo dixi, libellum vitae eius, et multum ex illo, ut reor, profectus spiritalis accipiet.</p>
<p>In quibus tamen unum est, quod et nos in hac Historia ponere multis commodum duximus. Cum ergo in altum esset elatus, iussus est ab angelis qui eum ducebant respicere in mundum. At ille oculos



</p></section><notes></notes></section>