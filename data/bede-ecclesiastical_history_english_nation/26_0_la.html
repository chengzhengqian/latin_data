<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XI<a class="footnoteLink" href="#note_LCL246_52_1" id="target_note_LCL246_52_1"><sup>1</sup></a></h3>
<h4><span class="italic">Ut regnante Honorio Gratianus et Constantinus in Brittania tyranni creati, et mox prior in Brittania, secundus in Gallia sint interempti.</span></h4>
<p><span class="sc">Anno</span> ab incarnatione Domini quadringentesimo septimo tenente imperium Honorio Augusto filio Theodosii minore loco ab Augusto quadragesimo quarto, ante biennium Romanae inruptionis quae per Halaricum Regem Gothorum facta est, cum gentes Halanorum, Suevorum, Vandalorum, multaeque cum his aliae protritis Francis, transito Hreno, totas per Gallias saevirent, apud Brittanias Gratianus municeps tyrannus creatur et occiditur. Huius loco Constantinus ex infima militia, propter solam spem nominis sine merito virtutis eligitur: qui continuo ut invasit imperium in Gallias transiit; ibi saepe a barbaris incertis foederibus inlusus detrimento magis reipublicae fuit: unde mox iubente Honorio Constantius comes in Galliam cum exercitu profectus, apud Arelatem civitatem eum clausit, cepit, occidit: Constantemque filium eius quem ex monacho Caesarem fecerat, Gerontius comes suus apud Viennam interfecit.</p>
<p>Fracta est autem Roma a Gothis anno millesimo centesimo<a class="footnoteLink" href="#note_LCL246_52_2" id="target_note_LCL246_52_2"><sup>2</sup></a> sexagesimo quarto suae conditionis, ex quo tempore Romani in Brittania regnare cessarunt, post annos ferme quadringentos septuaginta ex quo Gaius Iulius Caesar eandem insulam adiit. Habitabant


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_52_1"><a class="footnoteCrossrefLink" href="#target_note_LCL246_52_1" title="Click to highlight in text"><sup class="lineRef">1</sup>This chapter to <span class="italic">interfecit</span> is pieced together from Orosius vii. 36, 42.</a></li><script type="text/javascript">document.getElementById('note_LCL246_52_1').style.display = "none";</script><li class="note" id="note_LCL246_52_2"><a class="footnoteCrossrefLink" href="#target_note_LCL246_52_2" title="Click to highlight in text"><sup class="lineRef">2</sup><span class="italic">centesimo</span> not in MSS.</a></li><script type="text/javascript">document.getElementById('note_LCL246_52_2').style.display = "none";</script></ul></section></notes></section>