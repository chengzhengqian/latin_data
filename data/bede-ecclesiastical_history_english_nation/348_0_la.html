<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

eiusdem habitaculi pavimento foveam facere: erat autem tellus durissima et saxosa, cui nulla omnino spes venae fontanae videretur inesse. Quod dum facerent, ad fidem et preces famuli Dei, alio die aqua plena inventa est, quae usque ad hanc diem sufficientem cunctis illo advenientibus gratiae suae caelestis copiam ministrat. Sed et ferramenta sibi ruralia cum frumento adferri rogavit, quod dum praeparata terra tempore congruo seminaret, nil omnino, non dico spicarum, sed ne herbae quidem ex eo germinare usque ad aestatis tempora contigit. Unde visitantibus se ex more fratribus, hordeum iussit adferri, si forte vel natura soli illius, vel voluntas esset superni largitoris, ut illius frugis ibi potius seges oriretur. Quod dum sibi adlatum, ultra omne tempus serendi, ultra omnem spem fructificandi, codem in agro sereret, mox copiosa seges exorta desideratam proprii laboris viro Dei refectionem praebebat.</p>
<p>Cum ergo multis ibidem annis Deo solitarius serviret (tanta autem erat altitudo aggeris quo mansio eius erat vallata, ut caelum tantum ex ea, cuius introitum sitiebat, aspicere posset), contigit ut congregata synodo non parva sub praesentia regis Ecgfridi iuxta fluvium Alne, in loco qui dicitur Adtuifyrdi, quod significat, “ad duplex vadum,” cui beatae memoriae Theodorus archiepiscopus praesidebat, uno animo omniumque consensu ad episcopatum
<span class="br"></span><span class="lineNumber"></span><span class="br"></span>
</p></section><notes></notes></section>