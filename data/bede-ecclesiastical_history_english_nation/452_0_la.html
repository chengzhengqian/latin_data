<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>Anno 711 Berctfrid praefectus cum Pictis pugnavit.</p>
<p>Anno 716 Osred rex Nordanhymbrorum interfectus, et rex Merciorum Ceolred defunctus; et vir Domini Ecgbert Hienses monachos ad catholicum pascha et ecclesiasticam correxit tonsuram.</p>
<p>Anno 725 Victred rex Cantuariorum obiit.</p>
<p>Anno 729 cometae apparuerunt, sanctus Ecgberct transiit. Osric mortuus est.</p>
<p>Anno 731 Berctuald archiepiscopus obiit. Anno eodem Tatuini consecratus archiepiscopus nonus Doruuernensis ecclesiae, Aedilbaldo rege Merciorum quintumdecimum agente annum imperii.</p>
<p>Haec de Historia Ecclesiastica Brittaniarum, et maxime gentis Anglorum, prout vel ex literis antiquorum, vel ex traditione maiorum, vel ex mea ipse cognitione scire potui, Domino adiuvante digessi Baeda famulus Christi et presbyter monasterii beatorum apostolorum Petri et Pauli, quod est ad Viuraemuda et Ingyruum.</p>
<p>Qui natus in territorio eiusdem monasterii, cum essem annorum septem, cura propinquorum datus sum educandus reverentissimo abbati Benedicto, ac deinde Ceolfrido; cunctumque ex eo tempus vitae in eiusdem monasterii habitatione peragens, omnem meditandis Scripturis operam dedi: atque inter observantiam disciplinae regularis et quotidianam cantandi in ecclesia curam, semper aut discere, aut docere, aut scribere dulce habui.</p>
</section><notes></notes></section>