<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
possessiones in usum eorum qui erant cum episcopis, adiecit.</p>
<p>Defunctus est autem Deo dilectus pater Augustinus, et positum corpus eius foras, iuxta ecclesiam beatorum apostolorum Petri et Pauli, cuius supra meminimus, quia ea necdum fuerat perfecta, nec dedicata. Mox vero ut dedicata est, intro inlatum, et in porticu illius aquilonali decenter sepultum est: in qua etiam sequentium archiepiscoporum omnium sunt corpora tumulata, praeter duorum tantummodo, id est, Theodori et Berctualdi, quorum corpora in ipsa ecclesia posita sunt, eo quod praedicta porticus plura capere nequivit. Habet haec in medio pene sui altare in honore beati papae Gregorii dedicatum, in quo per omne sabbatum a<a class="footnoteLink" href="#note_LCL246_216_1" id="target_note_LCL246_216_1"><sup>1</sup></a> presbytero loci illius agendae eorum solemniter celebrantur. Scriptum vero est in tumba eiusdem Augustini epitaphium huiusmodi:</p>
<p>“Hic requiescit domnus Augustinus Doruvernensis archiepiscopus primus, qui olim huc a beato Gregorio Romanae urbis pontifice directus, et a Deo operatione miraculorum suffultus, Aedilberctum regem ac gentem illius ab idolorum cultu ad Christi fidem perduxit, et completis in pace diebus officii sui, defunctus est septimo kalendas Iunias, eodem rege regnante.”</p>
</section><notes><section class="footnotes"><ul><li class="note" id="note_LCL246_216_1"><a class="footnoteCrossrefLink" href="#target_note_LCL246_216_1" title="Click to highlight in text"><sup class="lineRef">1</sup>a supplied, Pl.</a></li><script type="text/javascript">document.getElementById('note_LCL246_216_1').style.display = "none";</script></ul></section></notes></section>