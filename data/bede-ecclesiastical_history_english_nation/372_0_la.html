<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

me. At ego aperiens oculos, aio, ‘Etiam: tu es antistes meus amatus.’ ‘Potes,’ inquit, ‘vivere?’ Et ego; ‘Possum,’ inquam, ‘per orationes vestras, si voluerit Dominus.’</p>
<p>“Qui imponens capiti meo manum, cum verbis benedictionis, rediit ad orandum: et post pusillum me revisens invenit sedentem et iam loqui valentem: coepitque me interrogare, divino, ut mox patuit, admonitus instinctu, an me esse baptizatum absque scrupulo nossem: cui ego, absque ulla me hoc dubietate scire respondi, quia salutari fonte in remissionem peccatorum essem ablutus; et nomen presbyteri a quo me baptizatum noveram, dixi. At ille: ‘Si ab hoc,’ inquit, ‘sacerdote baptizatus es, non es perfecte baptizatus: novi namque eum, et quia cum esset presbyter ordinatus, nullatenus propter ingenii tarditatem potuit catechizandi vel baptizandi ministerium discere, propter quod et ipse illum ab huius praesumptione ministerii quod regulariter implere nequibat, omnimodis cessare praecepi.’ Quibus dictis, eadem hora me catechizare ipse curavit; factumque est ut exsufflante illo in faciem meam, confestim me melius habere sentirem. Vocavit autem medicum, et dissolutam mihi emicranii iuncturam componere atque alligare iussit. Tantumque mox accepta eius benedictione convalui, ut in crastinum ascendens equum, cum ipso iter in alium locum facerem: nec multo post plene curatus, vitali etiam unda perfusus sum.”</p>
<p>Mansit autem in episcopatu annos triginta tres, et sic caelestia regna conscendens sepultus est in
<span class="br"></span><span class="lineNumber"></span><span class="br"></span>
</p></section><notes></notes></section>