<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

se virum, et diligentius ab eo rem, vel unde hoc ipse nosset, inquirebat. Qui ait: “Nuper occupatus noctu vigiliis et psalmis, vidi adstantem mihi subito quendam incogniti vultus: cuius praesentia cum essem exterritus, dixit mihi ne timerem; et quasi familiari me voce alloquens, “Bene facis,” inquit, “qui tempore isto nocturno quietis non somno indulgere, sed vigiliis et orationibus insistere maluisti.” At ego, “Novi,” inquam, “multum mihi esse necesse vigiliis salutaribus insistere, et pro meis erratibus sedulo Dominum deprecari.” Qui adiciens, “Verum,” inquit, “dicis, quia et tibi et multis opus est peccata sua bonis operibus redimere, et cum cessant a laboribus rerum temporalium, tunc pro appetitu aeternorum bonorum liberius laborare; sed hoc tamen paucissimi faciunt. Siquidem modo totum hoc monasterium ex ordine perlustrans singulorum casas ac lectos inspexi, et neminem ex omnibus praeter te erga sanitatem animae suae occupatum reperi: sed omnes prorsus et viri et feminae aut somno torpent inerti, aut ad peccata vigilant. Nam et domunculae quae ad orandum vel legendum factae erant, nunc in commessationum, potationum, fabulationum, et ceterarum sunt inlecebrarum cubilia conversae; virgines quoque Deo dictae, contempta reverentia suae professionis, quotiescumque vacant, texendis subtilioribus indumentis operam dant quibus aut seipsas ad vicem sponsarum in periculum sui status adornent, aut externorum sibi virorum amicitiam comparent. Unde merito loco huic et habitatoribus

</p></section><notes></notes></section>