<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>Fecit inter alia beatus papa Gregorius, ut in ecclesiis sanctorum apostolorum Petri et Pauli, super corpora eorum missae celebrarentur. Sed et in ipsa missarum celebratione tria verba maximae perfectionis plena superadiecit: “Diesque nostros in tua pace disponas, atque ab aeterna damnatione nos eripi, et in electorum tuorum iubeas grege numerari.”</p>
<p>Rexit autem ecclesiam temporibus imperatorum Mauricii et Focatis. Secundo autem eiusdem Focatis anno transiens ex hac vita migravit ad veram quae in caelis est vitam. Sepultus vero est corpore in ecclesia beati Petri apostoli, ante secretarium, die quarto iduum Martiarum, quandoque in ipso cum ceteris sanctae ecclesiae pastoribus resurrecturus in gloria: scriptumque in tumba ipsius epitaphium huiusmodi:</p>
<p class="lineGroup">
<span class="line">“Suscipe, terra, tuo corpus de corpore sumptum,</span><span class="linebreak"></span>
<span class="line indent3">Reddere quod valeas vivificante Deo.</span><span class="linebreak"></span>
<span class="line">Spiritus astra petit, leti nil iura nocebunt,</span><span class="linebreak"></span>
<span class="line indent3">Cui vitae alterius mors magis ipsa via est.</span><span class="linebreak"></span>
<span class="line">Pontificis summi hoc clauduntur membra sepulcro,</span><span class="linebreak"></span>
<span class="line indent3">Qui innumeris semper vivit ubique bonis.</span><span class="linebreak"></span>
<span class="line">Esuriem dapibus superavit, frigora veste,</span><span class="linebreak"></span>
<span class="line indent3">Atque animas monitis texit ab hoste sacris.</span><span class="linebreak"></span>
<span class="line">Implebatque actu, quicquid sermone docebat,</span><span class="linebreak"></span>
<span class="line indent3">Esset ut exemplum, mystica verba loquens.</span><span class="linebreak"></span>
<span class="line">Ad Christum Anglos convertit pietate magistra,</span><span class="linebreak"></span>
<span class="line indent3">Adquirens fidei agmina gente nova.</span><span class="linebreak"></span>
<span class="line">Hic labor, hoc studium, haec tibi cura, hoc pastor</span><span class="linebreak"></span>
<span class="line indent20">agebas,</span><span class="linebreak"></span>
<span class="line indent3">Ut Domino offerres plurima lucra gregis.</span><span class="linebreak"></span>
<span class="line">Hisque Dei consul factus laetare triumphis:</span><span class="linebreak"></span>
<span class="line indent3">Nam mercedem operum iam sine fine tenes.”</span><span class="linebreak"></span>
</p>
</section><notes></notes></section>