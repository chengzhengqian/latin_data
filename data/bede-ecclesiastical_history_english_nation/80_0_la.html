<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

senserint, non sibimet discrepando perficiant. Tua vero fraternitas non solum eos episcopos quos ordinaverit, neque hos tantummodo qui per Eburacae episcopum fuerint ordinati, sed etiam omnes Brittaniae sacerdotes habeat Deo Domino nostro Iesu Christo auctore subiectos; quatenus ex lingua et vita tuae sanctitatis, et recte credendi et bene vivendi formam percipiant, atque officium suum fide ac moribus exsequentes, ad caelestia cum Dominus voluerit regna pertingant. Deus te incolumem custodiat, reverentissime frater.</p>
<p>“Data die decima kalendarum Iuliarum, imperante domino nostro Mauricio Tiberio piissimo Augusto anno decimo nono, post consulatum eiusdem domini anno decimo octavo, indictione quarta.”</p>
<h3>CAP. XXX</h3>
<h4><span class="italic">Exemplar epistolae quam Mellito abbati Brittaniam pergenti misit.</span></h4>
<p><span class="sc">Abeuntibus</span> autem praefatis legatariis, misit post eos beatus pater Gregorius litteras memoratu dignas, in quibus aperte quam studiose erga salvationem nostrae gentis invigilaverit, ostendit, ita scribens:</p>
<p>“Dilectissimo filio Mellito abbati Gregorius servus servorum Dei.</p>
<p>“Post discessum congregationis nostrae quae tecum est, valde sumus suspensi redditi, quia nihil de prosperitate vestri itineris audisse nos contigit.</p>
<span class="br"></span><span class="lineNumber"></span><span class="br"></span>
</section><notes></notes></section>