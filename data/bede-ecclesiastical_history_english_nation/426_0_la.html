<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

quartaedecimae, ut non tamen in ipsa die quartadecima pascha fieri praecipiatur; sed adveniente tandem vespera diei quartaedecimae, id est, quintadecima luna, quae initium tertiae septimanae faciat, in caeli faciem prodeunte, agnus immolari iubeatur: et quod ipsa sit nox quintaedecimae lunae, in qua percussis Aegyptiis Israel est a longa servitute redemptus. ‘Septem,’ inquit, ‘diebus azyma comedetis.’ Quibus item verbis tota tertia septimana eiusdem primi mensis decernitur sollemnis esse debere. Sed ne putaremus easdem septem dies a quartadecima usque ad vicesimam esse conputandas, continuo subiecit: ‘In die primo non erit fermentum in domibus vestris. Quicumque comederit fermentum, peribit anima illa de Israel, a die primo usque ad diem septimum,’ et cetera, usquedum ait: ‘In eadem enim ipsa die educam exercitum vestrum de terra Aegypti.’</p>
<p>“Primum ergo diem azymorum appellat eum in quo exercitum eorum esset educturus de Aegypto. Constat autem quia non quartadecima die, in cuius vespera agnus est immolatus, et quae proprie pascha sive phase dicitur; sed quintadecima sunt educti ex Aegypto, sicut in libro Numerorum apertissime scribitur: ‘Profecti igitur de Ramesse quintadecima die mensis primi, altera die phase filii Israel in manu excelsa.’ Septem ergo dies azymorum, in quarum prima eductus est populus Domini ex
<span class="br"></span><span class="lineNumber"></span><span class="br"></span>
</p></section><notes></notes></section>