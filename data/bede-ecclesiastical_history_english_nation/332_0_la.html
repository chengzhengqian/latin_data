<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

sed nullus eum aequiparare potuit. Namque ipse non ab hominibus, neque per hominem institutus canendi artem didicit; sed divinitus adiutus gratis canendi donum accepit. Unde nihil unquam frivoli et supervacui poematis facere potuit; sed ea tantummodo quae ad religionem pertinent, religiosam eius linguam decebant. Siquidem in habitu saeculari usque ad tempora provectioris aetatis constitutus nil carminum aliquando didicerat. Unde nonnunquam in convivio, cum esset laetitiae causa decretum ut omnes per ordinem cantare deberent, ille ubi adpropinquare sibi citharam cernebat, surgebat a media coena et egressus ad suam domum repedabat.</p>
<p>Quod dum tempore quodam faceret, et relicta domo convivii egressus esset ad stabula iumentorum quorum ei custodia nocte illa erat delegata, ibique hora competenti membra dedisset sopori, adstitit ei quidam per somnium, eumque salutans, ac suo appellans nomine: “Caedmon,” inquit, “canta mihi aliquid.” At ille respondens, “Nescio,” inquit, “cantare; nam et ideo de convivio egressus huc secessi, quia cantare non poteram.” Rursum ille qui cum eo loquebatur, “Attamen,” ait, “mihi cantare habes,” “Quid,” inquit, “debeo cantare?” At ille, “Canta,” inquit, “principium creaturarum.” Quo accepto responso, statim ipse coepit cantare in laudem Dei Conditoris versus, quos nunquam audierat, quorum iste est sensus; “Nunc laudare debemus auctorem regni caelestis, potentiam Creatoris, et consilium illius, facta Patris gloriae; quomodo ille, cum sit aeternus Deus, omnium miraculorum
<span class="br"></span><span class="lineNumber"></span><span class="br"></span>
</p></section><notes></notes></section>