<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

ubi non parvo tempore pro Domino militarat. Attamen tandem eorum precibus victus assensum dedit, ut ad insulam Lindisfarnensium relatus, in ecclesia deponeretur. Quod dum factum esset, episcopatum ecclesiae illius anno uno servabat venerabilis antistes Vilfrid, donec eligeretur qui pro Cudbercto antistes ordinari deberet.</p>
<p>Ordinatus est autem post haec Eadberct, vir scientia divinarum Scripturarum simul et praeceptorum caelestium observantia, ac maxime eleemosynarum operatione insignis; ita ut iuxta legem, omnibus annis decimam non solum quadrupedum, verum etiam frugum omnium atque pomorum necnon et vestimentorum partem pauperibus daret.</p>
<h3>CAP. XXX</h3>
<h4><span class="italic">Ut corpus illius post undecim annos sepulturae sit corruptionis immune repertum: nec multo post successor episcopatus eius de mundo transierit.</span></h4>
<p><span class="sc">Volens</span> autem latius demonstrare divina dispensatio, quanta in gloria vir Domini Cudberct post mortem viveret, cuius ante mortem vita sublimis crebris etiam miraculorum patebat indiciis, transactis sepulturae eius annis undecim, immisit in animo fratrum ut tollerent ossa illius, quae more mortuorum consumpto iam et in pulverem redacto corpore reliquo, sicca invenienda putabant: atque in novo recondita loculo, in eodem quidem loco, sed supra pavimentum dignae venerationis gratia locarent.

</p></section><notes></notes></section>