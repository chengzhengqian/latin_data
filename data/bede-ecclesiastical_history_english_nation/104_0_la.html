<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

illo Dinoot abbas praefuisse narratur, qui ad praefatum ituri concilium, venerunt primo ad quemdam virum sanctum ac prudentem, qui apud eos anachoreticam ducere vitam solebat, consulentes, an ad praedicationem Augustini suas deserere traditiones deberent. Qui respondebat: “Si homo Dei est, sequimini illum.” Dixerunt: “Et unde hoc possumus probare?” At ille; “Dominus,” inquit, “ait: ‘Tollite iugum meum super vos, et discite a me quia mitis sum et humilis corde.’ Si ergo Augustinus ille mitis est et humilis corde, credibile est quia iugum Christi et ipse portet, et vobis portandum offerat: sin autem inmitis ac superbus est, constat, qui non est de Deo, neque nobis eiussermo curandus.” Qui rursus aiebant: “Et unde vel hoc dinoscere valemus?” “Procurate,” inquit,“ut ipse prior cum suis ad locum synodi adveniat, et si vobis adpropinquantibus adsurrexerit, scientes quia famulus Christi est, obtemperanter illum audite: sin autem vos spreverit, nec coram vobis adsurgere voluerit, cum sitis numero plures, et ipse spernatur a vobis.”</p>
<p>Fecerunt ut dixerat. Factumque est, ut venientibus illis sederet Augustinus in sella. Quod illi videntes, mox in iram conversi sunt, eumque notantes superbiae, cunctis quae dicebat contradicere laborabant. Dicebat autem eis, quia “in multis quidem nostrae consuetudini, immo universalis ecclesiae contraria geritis: et tamen si in tribus his mihi obtemperare vultis; ut pascha suo tempore celebretis; ut ministerium baptizandi, quo Deo renascimur,
<span class="br"></span><span class="lineNumber"></span><span class="br"></span>
</p></section><notes></notes></section>