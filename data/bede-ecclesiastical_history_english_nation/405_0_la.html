<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Summum vero culmen auro ornatum, auream magnam gestat crucem. In huius ergo monumenti aquilonali parte sepulcrum Domini in eadem petra excisum, longitudinis septem pedum, trium mensura palmarum pavimento altius eminet; introitum habens a latere meridiano, ubi die noctuque duodecim lampades ardent, quatuor intra sepulcrum, octo supra in margine dextro. Lapis qui ad ostium monumenti positus erat, nunc fissus est; cuius pars minor quadratum altare, ante ostium nihilominus eiusdem monumenti stat; maior vero in orientali eiusdem ecclesiae loco quadrangulum aliud altare sub linteaminibus exstat. Color autem eiusdem monumenti et sepulcri albo et rubicundo permixtus esse videtur.”</p>
<h3>CAP. XVII</h3>
<h4><span class="italic">Quae item de loco ascensionis Dominicae, et sepulchris patriarcharum.</span></h4>
<p><span class="sc">De</span> loco quoque Dominicae ascensionis praefatus auctor hoc modo refert.</p>
<p>“Mons Olivarum altitudine monti Sion par est, sed latitudine et longitudine praestat, exceptis vitibus et olivis rarae ferax arboris, frumenti quoque et hordei fertilis. Neque enim brucosa, sed herbosa et florida soli illius est qualitas: in cuius summo vertice, ubi Dominus ad caelos ascendit, ecclesia rotunda grandis, ternas per circuitum cameratas habet porticus, desuper tectas. Interior namque domus propter Dominici corporis meatum camerari
<span class="br"></span><span class="lineNumber"></span><span class="br"></span>
</p></section><notes></notes></section>