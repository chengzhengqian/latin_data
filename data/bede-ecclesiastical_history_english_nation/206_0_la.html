<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
resurrectionis quam una sabbati factam, propterque spem nostrae resurrectionis quam eadem una sabbati quae nunc Dominica dies dicitur veraciter futuram cum sancta ecclesia credebat.</p>
<h3>CAP. XVIII</h3>
<h4><span class="italic">De vita vel morte religiosi regis Sigbercti.</span></h4>
<p><span class="sc">His</span> temporibus regno Orientalium Anglorum, post Earpualdum Redualdi successorem, Sigberct frater eius praefuit, homo bonus ac religiosus: qui dudum in Gallia, dum inimicitias Redualdi fugiens exularet, lavacrum baptismi percepit, et patriam reversus, ubi regno potitus est, mox ea quae in Galliis bene disposita vidit imitari cupiens, instituit scholam in qua pueri literis erudirentur: iuvante se episcopo Felice quem de Cantia acceperat, eisque paedagogos ac magistros iuxta morem Cantuariorum praebente.</p>
<p>Tantumque rex ille caelestis regni amator factus est, ut ad ultimum relictis regni negotiis, et cognato suo Ecgrice commendatis, qui et antea partem eiusdem regni tenebat, intraret monasterium quod sibi fecerat, atque accepta tonsura pro aeterno magis regno militare curaret. Quod dum multo tempore faceret, contigit gentem Merciorum duce rege Penda adversus Orientales Anglos in bellum procedere, qui dum se inferiores in bello hostibus conspicerent, rogaverunt Sigberctum ad confirmandum militem
<span class="br"></span><span class="lineNumber"></span><span class="br"></span>
</p></section><notes></notes></section>