<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

porticu sancti Petri, in monasterio suo, quod dicitur “In Silva Derorum,” anno ab incarnatione Dominica septingentesimo vicesimo primo Nam cum prae maiore senectute minus episcopatui administrando sufficeret, ordinato in episcopatum Eboracensis ecclesiae Vilfrido presbytero suo, secessit ad monasterium praefatum, ibique vitam in Deo digna conversatione complevit.</p>
<h3>CAP. VII</h3>
<h4><span class="italic">Ut Caedualla, rex Occidentalium Saxonum, baptizandus Romam venerit: sed et successor eius Ini eadem beatorum apostolorum limina devotus adierit.</span></h4>
<p><span class="sc">Anno</span> autem regni Aldfridi tertio, Caedualla rex Occidentalium Saxonum, cum genti suae duobus annis strenuissime praeesset, relicto imperio propter Dominum regnumque perpetuum, venit Romam, hoc sibi gloriae singularis desiderans adipisci, ut ad limina beatorum apostolorum fonte baptismatis ablueretur, in quo solo didicerat generi humano patere vitae caelestis introitum: simul etiam sperans quia mox baptizatus, carne solutus ad aeterna gaudia iam mundus transiret: quod utrumque ut mente disposuerat, Domino iuvante completum est. Etenim illo perveniens, pontificatum agente Sergio, baptizatus est die sancto sabbati paschalis, anno ab incarnatione Domini sexcentesimo octuagesimo nono: et in albis adhuc positus, languore correptus, duodecimo kalendarum Maiarum die solutus a carne, et beatorum est regno sociatus in caelis. Cui etiam tempore
<span class="br"></span><span class="lineNumber"></span><span class="br"></span>
</p></section><notes></notes></section>