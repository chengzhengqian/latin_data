<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XIII</h3>
<h4><span class="italic">Ut Vilfrid episcopus provinciam Australium Saxonum ad Christum converterit.</span></h4>
<p><span class="sc">Pulsus</span> est autem ab episcopatu suo Vilfrid, et multa diu loca pervagatus, Romam adiit, Brittaniam rediit; et si propter inimicitias memorati regis in patria sive parochia sua recipi non potuit, non tamen ab evangelizandi potuit ministerio cohiberi: siquidem divertens ad provinciam Australium Saxonum, quae post Cantuarios ad austrum et ad occidentem usque ad Occidentales Saxones pertingit, habens terram familiarum septem millium, et eo adhuc tempore paganis cultibus serviebat; huic verbum fidei et lavacrum salutis ministrabat. Erat autem rex gentis ipsius Aedilvalch, non multo ante baptizatus in provincia Merciorum praesente ac suggerente rege Vulfhere, a quo etiam egressus de fonte, loco filii susceptus est: in cuius signum adoptionis, duas illi provincias donavit, Vectam videlicet insulam, et Meanuarorum provinciam in gente Occidentalium Saxonum. Itaque episcopus, concedente, immo multum gaudente rege, primos provinciae duces ac milites sacrosancto fonte abluebat; verum presbyteri Eappa, et Padda, et Burghelm, et Oiddi, ceteram plebem, vel tunc vel tempore sequente baptizabant. Porro regina nomine Eabae in sua, id est, Huicciorum provincia, fuerat baptizata. Erat autem filia
<span class="br"></span><span class="lineNumber"></span><span class="br"></span>
</p></section><notes></notes></section>