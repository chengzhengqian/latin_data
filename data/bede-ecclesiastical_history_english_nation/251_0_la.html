<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XXX</h3>
<h4><span class="italic">Ut Orientales Saxones tempore mortalitatis ad idolatriam reversi, sed per instantiam Iarumanni episcopi mox sint ab errore correcti.</span></h4>
<p><span class="sc">Eodem</span> tempore provinciae Orientalium Saxonum post Suidhelmum, de quo supra diximus, praefuere reges Sigheri et Sebbi, quamvis ipsi regi Merciorum Vulfherae subiecti. Quae videlicet provincia cum praefatae mortalitatis clade premeretur, Sigheri cum sua parte populi, relictis Christianae fidei sacramentis, ad apostasiam conversus est. Nam et ipse rex, et plurimi de plebe sive optimatibus, diligentes hanc vitam, et futuram non quaerentes, sive etiam non esse credentes, coeperunt fana quae derelicta erant, restaurare et adorare simulacra, quasi per haec possent a mortalitate defendi. Porro socius eius, et coheres regni eiusdem Sebbi, magna fidem perceptam cumsuis omnibus devotione servavit, magna, ut in sequentibus dicemus, vitam fidelem felicitate complevit. Quod ubi rex Vulfheri comperit, fidem videlicet provinciae ex parte profanatam, misit ad corrigendum errorem, revocandamque ad fidem veritatis provinciam Iaruman episcopum, qui successor erat Trumheri: qui multa agens sollertia, iuxta quod mihi presbyter qui comes itineris illi et cooperator verbi extiterat, referebat, erat enim religiosus et bonus vir, longe lateque omnia pervagatus,

</p></section><notes></notes></section>