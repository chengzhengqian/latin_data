<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

quoque hodie venire, meque de saeculo evocare dignatus est. Propter quod revertentes ad ecclesiam, dicite fratribus ut et meum exitum Domino precibus commendent, et suum quoque exitum, cuius hora incerta est, vigiliis, orationibus, bonis operibus praevenire meminerint.” Cumque haec et huiusmodi plura loqueretur, atque illi percepta eius benedictione, iam multum tristes exissent, rediit ipse solus qui carmen caeleste audierat, et prosternens se in terram: “Obsecro,” inquit, “pater; licet aliquid interrogare?” “Interroga,” inquit, “quod vis.” At ille: “Obsecro,” inquit, “ut dicas quod erat canticum illud laetantium quod audivi, venientium de caelis super oratorium hoc, et post tempus redeuntium ad caelos?” Respondet ille: “Si vocem carminis audisti, et caelestes supervenire coetus cognovisti, praecipio tibi in nomine Domini, ne hoc cuiquam ante meum obitum dicas. Re vera autem angelorum fuere spiritus, qui me ad caelestia quae semper amabam ac desiderabam praemia vocare venerunt, et post dies septem se redituros, ac me secum adducturos esse promiserunt.” Quod quidem ita ut dictum ei erat, opere completum est. Nam confestim languore corporis tactus est, et hoc per dies ingravescente, septimo, ut promissum ei fuerat, die postquam obitum suum Dominici corporis et sanguinis perceptione munivit, soluta ab ergastulo corporis anima sancta, ducentibus, ut credi fas est, angelis comitibus aeterna gaudia petivit. Non 
</p></section><notes></notes></section>