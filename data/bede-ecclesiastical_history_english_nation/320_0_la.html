<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XXI</h3>
<h4><span class="italic">Ut Theodorus episcopus inter Ecgfridum et Aedilredum reges pacem fecerit.</span></h4>
<p><span class="sc">Anno</span> regni Ecgfridi nono, conserto gravi praelio inter ipsum et Aedilredum regem Merciorum iuxta fluvium Treanta, occisus est Aelfuini frater regis Ecgfridi, iuvenis circiter decem et octo annorum utrique provinciae multum amabilis. Nam et sororem eius quae dicebatur Osthryd, rex Aedilred habebat uxorem. Cumque materies belli acrioris et inimicitiae longioris inter reges populosque feroces videretur exorta, Theodorus Deo dilectus antistes divino functus auxilio, salutifera exhortatione coeptum tanti periculi funditus exstinguit incendium: adeo ut pacatis alterutrum regibus ac populis, nullius anima hominis pro interfecto regis fratre, sed debita solummodo multa pecuniae regi ultori daretur. Cuius foedera pacis multo exinde tempore inter eosdem reges eorumque regna durarunt.</p>
<h3>CAP. XXII</h3>
<h4><span class="italic">Ut vincula cuiusdam captivi, cum pro eo missae cantarenlur, soluta sint.</span></h4>
<p><span class="sc">In</span> praefato autem praelio quo occisus est rex Aelfuini, memorabile quoddam factum esse constat, quod nequaquam silentio praetereundum arbitror, sed multorum saluti, si referatur, fore proficuum.
<span class="br"></span><span class="lineNumber"></span><span class="br"></span>
</p></section><notes></notes></section>