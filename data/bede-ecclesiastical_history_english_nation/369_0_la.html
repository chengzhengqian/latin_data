<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

et egrediens dixit solito consolantium sermone: “Bene convalescas, et cito.” Cumque post haec sederent ad mensam, misit puer ad dominum suum, rogans sibi poculum vini mittere, quia sitiret. Gavisus ille multum quia bibere posset, misit ei calicem vini benedictum ab episcopo; quem ut bibit, surrexit continuo, et veterno infirmitatis discusso, induit se ipse vestimentis suis; et egressus inde intravit, ac salutavit episcopum et convivas, dicens, quia ipse quoque delectaretur manducare et bibere cum eis. Iusserunt eum sedere secum ad epulas, multum gaudentes de sospitate illius. Residebat, vescebatur, bibebat, laetabatur, quasi unus e convivis agebat; et multis post haec annis vivens, in eadem quam acceperat salute permansit. Hoc autem miraculum memoratus abbas non se praesente factum, sed ab his qui praesentes fuere, sibi perhibet esse relatum.</p>
<h3>CAP. VI</h3>
<h4><span class="italic">Ut clericum suum cadendo contritum, aeque orando ac benedicendo a morte revocaverit.</span></h4>
<p><span class="sc">Neque</span> hoc praetereundum silentio, quod famulus Christi Herebald in seipso ab eo factum solet narrare miraculum, qui tunc quidem in clero illius conversatus, nunc monasterio quod est iuxta ostium Tini fluminis abbatis iure praeest. “Vitam,” inquit, “illius, quantum hominibus aestimare fas est, quod

</p></section><notes></notes></section>