<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
debebantur supplicia tu solvere habes, si a cultu nostrae religionis discedere tentas.” At sanctus Albanus qui se ultro persecutoribus fidei Christianum esse prodiderat, nequaquam minas principis metuit; sed accinctus armis militiae spiritalis, palam se<a class="footnoteLink" href="#note_LCL246_38_1" id="target_note_LCL246_38_1"><sup>1</sup></a> iussis illius parere nolle pronuntiabat. Tum iudex: “Cuius,” inquit, “familiae vel generis es?” Albanus respondit: “Quid ad te pertinet qua sim stirpe genitus? sed si veritatem religionis audire desideras, Christianum iam me esse, Christianisque officiis vacare cognosce.” Ait iudex: “Nomen tuum quaero, quod sine mora mihi insinua.” Et ille: “Albanus,” inquit, “a parentibus vocor, et Deum verum ac vivum qui universa creavit adoro semper et colo.” Tum iudex repletus iracundia dixit: “Si vis perennis vitae felicitate perfrui, diis magnis sacrificare ne differas.” Albanus respondit “Sacrificia haec quae a vobis redduntur daemonibus, nec auxiliari subiectis possunt, nec supplicantium sibi desideria vel vota complere. Quinimmo quicumque his sacrificia simulacris obtulerit, aeternas inferni poenas pro mercede recipiet.” His auditis iudex nimio furore commotus, caedi sanctum Dei confessorem a tortoribus praecepit, autumans se verberibus, quam verbis non poterat, cordis eius emollire constantiam. Qui cum tormentis afficeretur acerrimis, patienter haec pro Domino, immo gaudenter ferebat. At ubi iudex tormentis illum superari vel a cultu

</p></section><notes><section class="footnotes"><ul><li class="note" id="note_LCL246_38_1"><a class="footnoteCrossrefLink" href="#target_note_LCL246_38_1" title="Click to highlight in text"><sup class="lineRef">1</sup><span class="italic">se</span> Pl.</a></li><script type="text/javascript">document.getElementById('note_LCL246_38_1').style.display = "none";</script></ul></section></notes></section>