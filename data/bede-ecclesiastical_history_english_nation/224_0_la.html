<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

ut dixi, sui patris, ad cuius corpus dilectionis ipsius gratia venerat, sit ab articulo mortis retentus, ut et ipse sic mortem evaderet aeternam, et aliis quoque fratribus ministerium vitae ac salutis docendo exhiberet.</p>
<h3>CAP. XXIV</h3>
<h4><span class="italic">Ut provincia Merciorum, occiso rege Penda, fidem Christi susceperit: et Osuiu pro adepta victoria possessiones et territoria ad construenda monasteria dederit.</span></h4>
<p><span class="sc">His</span> temporibus rex Osuiu cum acerbas atque intolerabiles pateretur irruptiones saepedicti regis Merciorum qui fratrem eius occiderat, ad ultimum necessitate cogente promisit se ei innumera et maiora quam credi potest ornamenta regia vel donaria in pretium pacis largiturum, dummodo ille domum rediret, et provincias regni eius usque ad internecionem vastare desineret. Cumque rex perfidus nullatenus precibus illius assensum praeberet, qui totam eius gentem a parvo usque ad magnum delere atque exterminare decreverat, respexit ille ad divinae auxilium pietatis, quo ab impietate barbarica posset eripi: votoque se obligans: “Si paganus,” inquit, “nescit accipere nostra donaria, offeramus ei qui novit, Domino Deo nostro.” Vovit ergo quia si victor existeret, filiam suam Domino sacra virginitate dicandam offerret; simul et duodecim possessiones
<span class="br"></span><span class="lineNumber"></span><span class="br"></span>
</p></section><notes></notes></section>