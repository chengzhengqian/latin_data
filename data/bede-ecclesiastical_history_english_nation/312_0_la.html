<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Romam perlatum est, atque ab apostolico papa omnibusque qui audiere vel legere, gratantissime susceptum.</p>
<h3>CAP. XIX</h3>
<h4><span class="italic">Ut Edilthryd regina virgo perpetua permanserit, cuius nec corpus in monumento corrumpi potuerit.</span></h4>
<p><span class="sc">Accepit</span> autem rex Ecgfrid coniugem nomine Aedilthrydam, filiam Anna regis Orientalium Anglorum, cuius saepius mentionem fecimus, viri bene religiosi, ac per omnia mente et opere egregii: quam et alter ante illum vir habuerat uxorem, princeps videlicet australium Guruiorum, vocabulo Tondberct. Sed illo post modicum temporis ex quo eam accepit, defuncto, data est regi praefato: cuius consortio cum duodecim annis uteretur, perpetua tamen mansit virginitatis integritate gloriosa: sicut mihimet sciscitanti, cum hoc an ita esset quibusdam venisset in dubium, beatae memoriae Vilfrid episcopus referebat, dicens se testem integritatis eius esse certissimum: adeo ut Ecgfridus promiserit se ei terras ac pecunias multas esse donaturum, si reginae posset persuadere eius uti connubio, quia sciebat illam nullum virorum plus illo diligere. Nec diffidendum est nostra etiam aetate fieri potuisse, quod aevo praecedente aliquoties factum fideles historiae narrant: donante uno eodemque Domino, qui se nobiscum usque in finem saeculi manere pollicetur. Nam etiam signum divini miraculi, quo eiusdem
<span class="br"></span><span class="lineNumber"></span><span class="br"></span>
</p></section><notes></notes></section>