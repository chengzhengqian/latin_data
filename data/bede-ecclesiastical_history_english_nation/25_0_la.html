<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. X</h3>
<h4><span class="italic">Ut Arcadio regnante, Pelagius Bretto contra gratiam Dei superba bella susceperit.</span></h4>
<p><span class="sc">Anno</span> ab incarnatione Domini trecentesimo nonagesimo quarto Arcadius filius Theodosii cum fratre Honorio, quadragesimus tertius ab Augusto regnum suscipiens, tenuit annos tredecim. Cuius temporibus Pelagius Bretto contra auxilium gratiae supernae venena suae perfidiae longe lateque dispersit, utens cooperatore Iuliano de Campania, quem dudum amissi episcopatus intemperans cupido exagitabat: quibus sanctus Augustinus sicut et ceteri patres orthodoxi multis sententiarum catholicarum millibus responderunt, nec eorum tamen dementiam corrigere valebant: sed, quod gravius est, correpta eorum vesania magis augescere contradicendo quam favendo veritati voluit emundari: quod pulcre versibus heroicis Prosper Rhetor insinuat, cum ait:</p>
<p class="lineGroup">
<span class="line indent2">“Contra Augustinum narratur serpere quidam</span><span class="linebreak"></span>
<span class="line indent3">Scriptor, quem dudum livor adurit edax.</span><span class="linebreak"></span>
<span class="line indent2">Quis caput obscuris contectum utcunque cavernis</span><span class="linebreak"></span>
<span class="line indent3">Tollere humo miserum propulit anguiculum?</span><span class="linebreak"></span>
<span class="line indent2">Aut hunc fruge sua aequorei pavere Britanni,</span><span class="linebreak"></span>
<span class="line indent3">Aut hic Campano gramine corda tumet.”</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>