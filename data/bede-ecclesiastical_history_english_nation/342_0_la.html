<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

laedentem impugnaret, datum est illi ex poena peccati illius, ne nunc eos qui ipsum ab interitu revocare cupiebant, audiret.</p>
<p>Ex quo tempore spes coepit et virtus regni Anglorum “fluere, ac retro sublapsa referri.” Nam et Picti terram possessionis suae quam tenuerunt Angli; et Scotti qui erant in Brittania; Brettonum quoque pars nonnulla, libertatem receperunt, quam et hactenus habent per annos circiter quadraginta sex; ubi inter plurimos gentis Anglorum vel interemptos gladio. vel servitio addictos, vel de terra Pictorum fuga lapsos, etiam reverentissimus vir Dei Triumuini qui in eos episcopatum acceperat, recessit cum suis qui erant in monasterio Aebbercurnig, posito quidem in regione Anglorum, sed in vicinia freti quod Anglorum terras Pictorumque disterminat; eosque ubicumque poterat, amicis per monasteria commendans, ipse in saepedicto famulorum famularumque Dei monasterio quod vocatur Streanaeshalch, locum mansionis elegit; ibique cum paucis suorum in monachica districtione vitam non sibi solummodo, sed et multis utilem plurimo annorum tempore duxit: ubi etiam defunctus, in ecclesia beati Petri apostoli, iuxta honorem et vita et gradu eius condignum conditus est. Praeerat quidem tunc eidem monasterio regia virgo Aelbfled una cum matre Eanflede quarum supra fecimus mentionem. Sed adveniente illuc episcopo, maximum regendi auxilium
<span class="br"></span><span class="lineNumber"></span><span class="br"></span>
</p></section><notes></notes></section>