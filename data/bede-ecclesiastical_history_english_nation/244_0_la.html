<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

temporis psalmodiam, si non valetudo corporis obsisteret, quotidie psalterium totum in memoriam divinae laudis decantaret; et quia in omni septimana diem cum nocte ieiunus transiret. Cumque finitis lacrimis, precibus et votis, domum rediret, invenit sodalem dormientem: et ipse quoque lectulum conscendens, coepit in quietem membra laxare. Et cum paululum quiesceret, expergefactus sodalis respexit eum, et ait: “O frater Ecgbercte, o quid fecisti? Sperabam quia pariter ad vitam aeternam intraremus. Verumtamen scito quia quae postulasti, accipies.” Didicerat enim per visionem, et quid ille<a class="footnoteLink" href="#note_LCL246_488_1" id="target_note_LCL246_488_1"><sup>1</sup></a> petiisset, et quia petita inpetrasset. Quid multa? Ipse Edilhun proxima nocte defunctus est: at vero Ecgberct decussa molestia aegritudinis convaluit, ac multo postea tempore vivens, acceptumque sacerdotii gradum condignis ornans actibus, post multa virtutum bona, ut ipse desiderabat, nuper, id est, anno Dominicae incarnationis septingentesimo vicesimo nono, cum esset ipse annorum nonaginta, migravit ad regna caelestia. Duxit autem vitam in magna humilitatis, mansuetudinis, continentiae, simplicitatis et iustitiae perfectione. Unde et genti suae, et illis in quibus exulabat nationibus Scottorum sive Pictorum, exemplo vivendi, et instantia docendi, et auctoritate corripiendi, et pietate largiendi de his quae a divitibus acceperat, multum profuit. Addidit autem votis quae diximus, ut semper in quadragesima non plus quam semel in die reficeret, non aliud quam panem ac lac tenuissimum, et hoc cum mensura gustaret: quod videlicet lac pridie novum in phialia

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_488_1"><a class="footnoteCrossrefLink" href="#target_note_LCL246_488_1" title="Click to highlight in text"><sup class="lineRef">1</sup><span class="italic">ille</span>, Pl.</a></li><script type="text/javascript">document.getElementById('note_LCL246_488_1').style.display = "none";</script></ul></section></notes></section>