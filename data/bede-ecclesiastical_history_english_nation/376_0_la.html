<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. VIII</h3>
<h4><span class="italic">Ut Theodoro defuncto archiepiscopatus gradum Berctuald susceperit: et inter plurimos quos ordinavit, etiam Tobiam virum doctissimum Hrofensi ecclesiae fecerit antistitem.</span></h4>
<p><span class="sc">Anno</span> autem post hunc quo Caedualla Romae defunctus est proximo, id est, sexcentesimo nonagesimo incarnationis Dominicae, Theodorus beatae memoriae archiepiscopus senex et plenus dierum, id est, annorum octoginta octo, defunctus est; quem se numerum annorum fuisse habiturum, ipse iamdudum somnii revelatione edoctus suis praedicere solebat. Mansit autem in episcopatu annis viginti duobus, sepultusque est in ecclesia sancti Petri, in qua omnium episcoporum Doruvernensium sunt corpora deposita: de quo una cum consortibus eiusdem sui gradus recte ac veraciter dici potest, quia “corpora ipsorum in pace sepulta sunt, et nomen eorum vivet in generationes et generationes.” Ut enim breviter dicam, tantum profectus spiritalis tempore praesulatus illius Anglorum ecclesiae, quantum nunquam antea potuere, ceperunt. Cuius personam, vitam, aetatem, et obitum, epitaphium quoque monumenti ipsius versibus heroicis triginta et quatuor palam ac lucide cunctis illo advenientibus pandit; quorum primi sunt hi:</p>
<p class="lineGroup">
<span class="line">“Hic sacer in tumba pausat cum corpore praesul,</span><span class="linebreak"></span>
<span class="line indent2">Quem nunc Theodorum lingua Pelasga vocat.</span><span class="linebreak"></span>
</p></section><notes></notes></section>