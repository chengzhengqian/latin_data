<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>Iuvit autem causam absolutionis eius lectio synodi beatae memoriae papae Agathonis, quae quondam ipso praesente in urbe, atque in eodem concilio inter episcopos residente, ut praediximus, acta est. Cum ergo causa exigente synodus eadem coram nobilibus et frequentia populi iubente apostolico papa diebus aliquot legeretur, ventum est ad locum ubi scriptum erat: “Vilfridus, Deo amabilis episcopus Eboracae civitatis, apostolicam sedem de sua causa appellans, et ab hac potestate de certis incertisque rebus absolutus,” et cetera quae supra posuimus. Quod ubi lectum est, stupor adprehendit audientes; et silente lectore coeperunt alterutrum requirere quis esset ille Vilfridus episcopus. Tunc Bonifatius consiliarius apostolici papae, et alii perplures qui eum temporibus Agathonis papae ibi viderant, dicebant ipsum esse episcopum qui nuper Romam accusatus a suis atque ab apostolica sede iudicandus advenerit: “Qui iamdudum,” inquiunt, “aeque accusatus huc adveniens, mox audita ac diiudicata causa et controversia utriusque partis, a beatae memoriae papa Agathone probatus est contra fas a suo episcopatu repulsus; et tanti apud eum habitus est, ut ipsum in concilio quod congregaret episcoporum, quasi virum incorruptae fidei et animi probi residere praeciperet.” Quibus auditis, dicebant omnes una cum ipso pontifice, virum tantae auctoritatis qui per quadraginta prope annos episcopatu fungebatur,

</p></section><notes></notes></section>