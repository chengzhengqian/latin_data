<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

intelligerentur, solita sibi simplicitate pandebat; quibusdam autem hoc idem etiam manifeste revelabat.</p>
<h3>CAP. XXIX</h3>
<h4><span class="italic">Ut idem iam episcopus obitum suum proxime futurum Herebercto anachoretae praedixerit.</span></h4>
<p><span class="sc">Erat</span> enim presbyter vitae venerabilis, nomine Hereberct, iamdudum viro Dei spiritalis amicitiae foedere copulatus; qui in insula stagni illius pergrandis de quo Deruuentionis fluvii primordia erumpunt, vitam ducens solitariam, annis singulis eum visitare et monita ab eo perpetuae salutis audire solebat. Hic cum audiret eum ad civitatem Lugubaliam devenisse, venit ex more, cupiens salutaribus eius exhortationibus ad superna desideria magis magisque accendi. Qui dum sese alterutrum caelestis vitae poculis debriarent, dixit inter alia antistes “Memento, frater Hereberct, ut modo quidquid opus habes, me interroges, mecumque loquaris: postquam enim ab invicem digressi fuerimus, non ultra nos in hoc saeculo carnis obtutibus invicem aspiciemus. Certus sum namque quod tempus meae resolutionis instat, et velox est depositio tabernaculi mei.” Qui haec audiens provolutus est eius vestigiis, et fusis cum gemitu lacrimis, “Obsecro,” inquit, “per Dominum, ne me deseras, sed tui memor sis
<span class="br"></span><span class="lineNumber"></span><span class="br"></span>
</p></section><notes></notes></section>