<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

omnes, tantoque eas stupore perculit, ut etiam canticum quod canebant tremefactae intermitterent. Ipse autem splendor emissae lucis, in cuius comparatione sol meridianus videri posset obscurus, non multo post illo elevatus de loco, in meridianam monasterii partem, hoc est, ad occidentem oratorii secessit, ibique aliquandiu remoratus et ea loca operiens, sic videntibus cunctis ad caeli se alta subduxit; ut nulli esset dubium, quin ipsa lux quae animas famularum Christi esset ductura vel susceptura in caelis, etiam corporibus earum locum in quo requietura, et diem resurrectionis essent exspectatura, monstraret. Cuius radius lucis tantus exstitit, ut quidam de fratribus senior qui ipsa hora in oratorio eorum cum alio iuniore positus fuerat, referret mane, quod ingressi per rimas ostiorum vel fenestrarum radii lucis, omnem diurni luminis viderentur superare fulgorem.</p>
<h3>CAP. VIII</h3>
<h4><span class="italic">Ut in eodem monasterio puerulus moriens, virginem quae se erat secutura, clamaverit; utque alia de, corpore egressura, iam particulam futurae lucis aspexerit.</span></h4>
<p><span class="sc">Erat</span> in eodem monasterio puer trium circiter, non amplius, annorum Aesica nomine, qui propter infantilem adhuc aetatem in virginum Deo dedicatarum solebat cella nutriri, ibique meditari. Hic praefata

</p></section><notes></notes></section>