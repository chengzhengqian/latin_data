<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

in ecclesia beati apostoli Petri sepultus est. Gesta vero sunt haec temporibus Aldfridi regis, qui post fratrem suum Ecgfridum genti Nordanhymbrorum decem et novem annis praefuit.</p>
<h3>CAP. II</h3>
<h4><span class="italic">Ut episcopus Iohannes mutum et scabiosum benedicendo curaverit.</span></h4>
<p><span class="sc">Cuius</span> regni principio defuncto Eata episcopo, Iohannes, vir sanctus, Hagustaldensis ecclesiae praesulatum suscepit: de quo plura virtutum miracula qui eum familiariter noverunt dicere solent, et maxime vir reverentissimus ac veracissimus Bercthun, diaconus quondam eius, nunc autem abbas monasterii quod vocatur Inderauuda, id est, In Silva Derorum: e quibus aliqua memoriae tradere commodum duximus.</p>
<p>Est mansio quaedam secretior, nemore raro et vallo circumdata, non longe ab Hagustaldensi ecclesia, id est, unius ferme milliarii et dimidii spatio interfluente Tino amne separata, habens clymeterium<a class="footnoteLink" href="#note_LCL248_202_1" id="target_note_LCL248_202_1"><sup>1</sup></a> sancti Michaelis archangeli, in qua vir Dei saepius ubi opportunitas adridebat temporis, et maxime in quadragesima, manere cum paucis, atque orationibus ac lectioni quietus operam dare consueverat. Cumque tempore quodam, incipiente quadragesima, ibidem mansurus adveniret, iussit suis quaerere pauperem aliquem maiore infirmitate vel inopia gravatum, quem secum habere illis diebus ad faciendam

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL248_202_1"><a class="footnoteCrossrefLink" href="#target_note_LCL248_202_1" title="Click to highlight in text"><sup class="lineRef">1</sup>For <span class="italic">coemeterium</span>, Pl.</a></li><script type="text/javascript">document.getElementById('note_LCL248_202_1').style.display = "none";</script></ul></section></notes></section>