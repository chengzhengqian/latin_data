<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

contigit ut pulverem ipsum ubi corpus eius in terram corruit, multi auferentes, et in aquam mittentes, suis per haec infirmis multum commodi adferrent. Qui videlicet mos adeo increbuit, ut paulatim ablata exinde terra fossam ad mensuram staturae virilis reddiderit. Nec mirandum in loco mortis illius infirmos sanari, qui semper dum viveret infirmis et pauperibus consulere, eleemosynas dare, opem ferre non cessabat. Et multa quidem in loco illo vel de pulvere loci illius facta virtutum miracula narrantur: sed nos duo tantum quae a maioribus audivimus, referre satis duximus.</p>
<p>Non multo post interfectionem eius exacto tempore, contigit ut quidam equo sedens iter iuxta locum ageret illum; cuius equus subito lassescere, consistere, caput in terram declinare, spumas ex ore demittere, et augescente dolore nimio, in terram coepit ruere. Desiluit eques, et stramine subtracto<a class="footnoteLink" href="#note_LCL246_370_1" id="target_note_LCL246_370_1"><sup>1</sup></a> coepit exspectare horam, qua aut melioratum reciperet iumentum, aut relinqueret mortuum. At ipsum diu gravi dolore vexatum, cum diversas in partes se torqueret, repente volutando devenit in illud loci ubi rex memorabilis occubuit. Nec mora, quiescente dolore cessabat ab insanis membrorum motibus, et consueto equorum more, quasi post lassitudinem in diversum latus vicissim sese volvere, statimque exsurgens quasi sanum per omnia, virecta herbarum avidius carpere coepit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL246_370_1"><a class="footnoteCrossrefLink" href="#target_note_LCL246_370_1" title="Click to highlight in text"><sup class="lineRef">1</sup>for <span class="italic">substrato</span>, Pl.</a></li><script type="text/javascript">document.getElementById('note_LCL246_370_1').style.display = "none";</script></ul></section></notes></section>