<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

aqua fluminis usque ad lumbos, aliquando usque ad collum; atque inde egrediens ad terram nunquam ipsa vestimenta uda atque algida deponere curabat, donec ex suo corpore calefierent et siccarentur. Cumque tempore hiemali defluentibus circa eum semifractarum crustis glacierum, quas et ipse aliquando contriverat quo haberet locum standi sive immergendi in fluvio, dicerent qui videbant: “Mirum, frater Drycthelme,” hoc enim erat viro nomen, “quod tantam frigoris asperitatem ulla ratione tolerare praevales.” Respondebat ille simpliciter, erat namque homo simplicis ingenii ac moderatae naturae: “Frigidiora ego vidi.” Et cum dicerent: “Mirum quod tam austeram tenere continentiam velis.” Respondebat: “Austeriora ego vidi.” Sicque usque ad diem suae vocationis infatigabili caelestium bonorum desiderio corpus senile inter quotidiana ieiunia domabat, multisque et verbo et conversatione saluti fuit.</p>
<h3>CAP. XIII</h3>
<h4><span class="italic">Ut e contra alter ad mortem veniens, oblatum sibi a daemonibus codicem suorum viderit peccatorum.</span></h4>
<p><span class="sc">At</span> contra, fuit quidam in provincia Merciorum cuius visiones ac verba, non autem et conversatio, plurimis, sed non sibimetipsi profuit. Fuit autem temporibus Coenredi qui post Aedilredum regnavit, vir in laico habitu atque officio militari positus; sed quantum pro industria exteriori regi placens, tantum
<span class="br"></span><span class="lineNumber"></span><span class="br"></span>
</p></section><notes></notes></section>