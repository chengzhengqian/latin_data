<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

adhuc peregrinam pro aeterna patria duceret vitam, rumorem sanctitatis illius in ea quoque insula longe lateque iam percrebuisse ferebat: e quibus unum quod inter alia retulit miraculum, praesenti nostrae Historiae inserendum credidimus.</p>
<p>“Tempore,” inquit, “mortalitatis quae Brittaniam Hiberniamque lata strage vastavit, percussus est eiusdem clade pestis inter alios scholasticus quidam de gente Scottorum, doctus quidem vir studio literarum, sed erga curam perpetuae suae salvationis nihil omnino studii et industriae gerens: qui cum se morti proximum videret, timere coepit et pavere, ne mox mortuus, ob merita scelerum ad inferni claustra raperetur: clamavitque me, cum essem in vicino positus, et inter aegra tremens suspiria, flebili voce talia mecum querebatur: ‘Vides,’ inquit, ‘quia iamiamque crescente corporis molestia ad articulum subeundae mortis compellor: nec dubito me post mortem corporis statim ad perpetuam animae mortem rapiendum, ac infernalibus subdendum esse tormentis: qui tempore non pauco inter studia divinae lectionis, vitiorum potius implicamentis quam divinis solebam servire mandatis. Inest autem animo, si mihi pietas superna aliqua vivendi spatia donaverit, vitiosos mores corrigere, atque ad imperium divinae voluntatis totam ex integro mentem vitamque transferre. Verum novi non hoc esse meriti mei, ut inducias vivendi vel accipiam vel me accepturum esse
<span class="br"></span><span class="lineNumber"></span><span class="br"></span>
</p></section><notes></notes></section>