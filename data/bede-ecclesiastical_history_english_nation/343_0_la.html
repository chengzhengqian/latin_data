<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

simul et suae vitae solatium devota Deo doctrix invenit. Successit autem Ecgfrido in regnum Aldfrid, vir in Scripturis doctissimus, qui frater eius et filius Osuiu regis esse dicebatur: destructumque regni statum, quamvis intra fines angustiores, nobiliter recuperavit.</p>
<p>Quo videlicet anno qui est ab incarnatione Dominica sexcentesimus octogesimus quintus, Hlotheri Cantuariorum rex, cum post Ecgberctum fratrem suum qui novem annis regnaverat, ipse duodecim annis regnasset, mortuus erat octavo idus Februarias. Vulneratus namque est in pugna Australium Saxonum, quos contra eum Edric filius Ecgbercti adgregarat, et inter medendum defunctus. Ac post eum idem Edric anno uno ac dimidio regnavit: quo defuncto regnum illud per aliquod temporis spatium reges dubii vel externi disperdiderunt; donec legitimus rex Victred, id est, filius Ecgbercti, confortatus in regno, religione simul et industria gentem suam ab extranea invasione liberaret.</p>
<h3>CAP. XXVII</h3>
<h4><span class="italic">Ut vir Domini Cudberct sit episcopus factus: utque in monachica adhuc vita positus vixerit vel docuerit.</span></h4>
<p><span class="sc">Ipso</span> etiam anno quo finem vitae accepit rex Ecgfrid episcopum, ut diximus, fecerat ordinari Lindisfarnensium ecclesiae virum sanctum et venerabilem Cudberctum qui in insula permodica quae
<span class="br"></span><span class="lineNumber"></span><span class="br"></span>
</p></section><notes></notes></section>