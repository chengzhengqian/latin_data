<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">discerpuntur ab hostibus: unde a mansionibus ac possessiunculis suis eiecti, imminens sibi famis periculum latrocinio ac rapacitate mutua temperabant, augentes externas domesticis motibus clades, donec omnis regio totius cibi sustentaculo, excepto venandi solatio, vacuaretur.</p>
<h3>CAP. XIII<a class="footnoteLink" href="#note_LCL246_62_1" id="target_note_LCL246_62_1"><sup>1</sup></a></h3>
<h4><span class="italic">Ut regnante Theodosio minore, cuius tempore Palladius ad Scottos in Christum credentes missus est, Brettones ab Aetio consule auxilium flagaitantes non impetraverint.</span></h4>
<p><span class="sc">Anno</span> Dominicae incarnationis quadringentesimo vigesimo tertio, Theodosius iunior post Honorium quadragesimus quintus ab Augusto regnum suscipiens viginti et sex annos tenuit; cuius anno imperii octavo Palladius ad Scottos in Christum credentes a pontifice Romanae ecclesiae Caelestino primus mittitur episcopus. Anno autem regni eius vigesimo tertio, Aetius vir inlustris qui et patricius fuit, tertio cum Symmacho gessit consulatum. Ad hunc pauperculae Brettonum reliquiae mittunt epistolam, cuius hoc principium est: “Aetio ter consuli gemitus Brittanorum:” et in processu epistolae, ita suas calamitates

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_62_1"><a class="footnoteCrossrefLink" href="#target_note_LCL246_62_1" title="Click to highlight in text"><sup class="lineRef">1</sup>Mainly from Gildas, § 20.</a></li><script type="text/javascript">document.getElementById('note_LCL246_62_1').style.display = "none";</script></ul></section></notes></section>