<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
usque hodie certissima vestigia cernere licet. Incipit autem duorum ferme milium spatio a monasterio Aebbercurnig ad occidentem, in loco qui sermone Pictorum Peanfahel, lingua autem Anglorum Penneltun appellatur; et tendens contra occidentem terminatur iuxta urbem Alcluith.</p>
<p>Verum<a class="footnoteLink" href="#note_LCL246_58_1" id="target_note_LCL246_58_1"><sup>1</sup></a> priores inimici ut Romanum militem abisse conspexerant, mox advecti navibus inrumpunt terminos, cæduntque omnia, et quasi maturam segetem obvia quaeque metunt, calcant, transeunt: unde rursum mittuntur Romam legati, flebili voce auxilium implorantes, ne penitus misera patria deleretur, ne nomen Romanae provinciae quod apud eos tam diu claruerat, exterarum gentium improbitate obrutum vilesceret. Rursum mittitur legio, quae inopinata tempore autumni adveniens magnas hostium strages dedit, eosque qui evadere poterant omnes trans maria fugavit, qui prius anniversarias praedas trans maria nullo obsistente cogere solebant.</p>
<p>Tum Romani denuntiavere Brettonibus, non se ultra ob eorum defensionem tam laboriosis expeditionibus posse fatigari: ipsos potius monent arma corripere et certandi cum hostibus studium subire, qui non aliam ob causam quam si ipsi inertia solverentur eis possent esse fortiores. Quin etiam, quia<a class="footnoteLink" href="#note_LCL246_58_2" id="target_note_LCL246_58_2"><sup>2</sup></a> et hoc sociis quos derelinquere cogebantur aliquid commodi adlaturum putabant, murum a


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL246_58_1"><a class="footnoteCrossrefLink" href="#target_note_LCL246_58_1" title="Click to highlight in text"><sup class="lineRef">1</sup>To end of chapter mainly Gildas, §§ 18, 19.</a></li><script type="text/javascript">document.getElementById('note_LCL246_58_1').style.display = "none";</script><li class="note" id="note_LCL246_58_2"><a class="footnoteCrossrefLink" href="#target_note_LCL246_58_2" title="Click to highlight in text"><sup class="lineRef">2</sup>For <span class="italic">quod</span>, Pl.</a></li><script type="text/javascript">document.getElementById('note_LCL246_58_2').style.display = "none";</script></ul></section></notes></section>