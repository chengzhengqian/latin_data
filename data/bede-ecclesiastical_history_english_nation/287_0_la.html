<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. IX</h3>
<h4><span class="italic">Quae sint ostensa coelitus signa cum et ipsa mater congregationis illius e mundo transiret.</span></h4>
<p><span class="sc">Cum</span> autem et ipsa mater pia Deo devotae congregations Aedilburga esset rapienda de mundo, apparuit visio miranda cuidam de sororibus. cui nomen erat Torctgyd, quae multis iam annis in eodem monasterio commorata, et ipsa semper in omni humilitate ac sinceritate Deo servire satagebat, et adiutrix disciplinae regularis eidem matri existere, minores docendo vel castigando curabat. Cuius ut virtus iuxta apostolum in infirmitate perficeretur, tacta est repente gravissimo corporis morbo, et per annos novem pia Redemptoris nostri provisione multum fatigata: videlicet ut quicquid in ea vitii sordidantis inter virtutes per ignorantiam vel incuriam resedisset, totum hoc caminus diutinae tribulationis excoqueret. Haec ergo quadam nocte incipiente crepusculo, egressa de cubiculo quo manebat, vidit manifesto quasi corpus hominis, quod esset sole clarius, sindone involutum in sublime ferri, elatum videlicet de domo in qua sorores pausare solebant. Cumque diligentius intueretur quo trahente levaretur sursum haec quam contemplabatur species corporis gloriosi, vidit quod quasi funibus auro clarioribus in superna tolleretur, donec caelis patentibus
<span class="br"></span><span class="lineNumber"></span><span class="br"></span>
</p></section><notes></notes></section>