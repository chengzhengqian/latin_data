<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Domini est. Septem diebus azyma comedetis. Dies primus erit celeberrimus sanctusque.’</p>
<p>“Si ergo fieri posset ut semper in diem quintum decimum primi mensis, id est, in lunam quintamdecimam Dominica dies incurreret, uno semper eodemque tempore cum antiquo Dei populo, quanquam sacramentorum genere discreto, sicut una eademque fide pascha celebrare possemus. Quia vero dies septimanae non aequali cum luna tramite procurrit, decrevit apostolica traditio, quae per beatum Petrum Romae praedicata, per Marcum evangelistam et interpretem ipsius Alexandriae confirmata est, ut adveniente primo mense, adveniente in eo vespera diei quartaedecimae, exspectetur etiam dies Dominica, a quintadecima usque ad vicesimam primam diem eiusdem mensis. In quacumque enim harum inventa fuerit, merito in ea pascha celebrabitur: quia nimirum haec ad numerum pertinet illarum septem dierum, quibus azyma celebrari iubentur. Itaque fit ut nunquam pascha nostrum a septimana mensis primi tertia in utramvis partem declinet: sed vel totam eam, id est, omnes septem legalium azymorum dies, vel certe aliquos de illis teneat. Nam etsi saltem unum ex eis, hoc est, ipsum septimum adprehenderit, quem tam excellenter Scriptura commendat; ‘Dies autem,’ inquiens, ‘septimus erit celebrior et sanctior, nullumque servile opus fiet in eo’; nullus arguere nos poterit, quod non recte Dominicum paschae diem, quem de Evangelio suscepimus, in ipsa quam Lex statuit tertia primi mensis hebdomada celebremus.</p>
<span class="br"></span><span class="lineNumber"></span><span class="br"></span>
</section><notes></notes></section>