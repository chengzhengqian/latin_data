<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

monasterium, a comite ad cuius possessionem pertinebat: ea conditione addita, ut pro ipso etiam qui eis locum commodaret, consistentes ibi monachi Domino preces offerrent. Et constructo statim monasterio, iuvante etiam comite ac vicinis omnibus, Anglos ibidem locavit, relictis in praefata insula Scottis. Quod videlicet monasterium usque hodie ab Anglis tenetur incolis. Ipsum namque est quod nunc grande de modico effectum, Muigeo consuete vocatur, et conversis iamdudum ad meliora instituta omnibus, egregium examen continet monachorum, qui de provincia Anglorum ibidem collecti ad exemplum vencrabilium patrum sub regula et abbate canonico, in magna continentia et sinceritate proprio labore manuum vivant.</p>
<h3>CAP. V</h3>
<h4><span class="italic">De morte Osuiu et Ecgbercti regum; et de synodo facta ad locum Herutforda, cui praesidebat archiepiscopus Theodorus.</span></h4>
<p><span class="sc">Anno</span> Dominicae incarnationis sexcentesimo septuagesimo, qui est annus secundus ex quo Brittaniam venit Theodorus, Osuiu rex Nordanhymbrorum pressus est infirmitate, qua et mortuus est anno aetatis suae quinquagesimo octavo. Qui in tantum eo tempore tenebatur amore Romanae et apostolicae institutionis, ut si ab infirmitate salvaretur, etiam Romam venire, ibique ad loca sancta vitam finire
<span class="br"></span><span class="lineNumber"></span><span class="br"></span>
</p></section><notes></notes></section>