<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XVI</h3>
<h4><span class="italic">Ut Paulinus in provincia Lindissi praedicaverit, et de qualitate regni Aeduini.</span></h4>
<p><span class="sc">Praedicabat</span> autem Paulinus verbum etiam provinciae Lindissi, quae est prima ad meridianam Humbrae fluminis ripam, pertingens usque ad mare, praefectumque Lindocolinae civitatis, cui nomen erat Blaecca, primum cum domo sua convertit ad Dominum. In qua videlicet civitate et ecclesiam operis egregii de lapide fecit: cuius tecto vel longa incuria, vel hostili manu deiecto, parietes hactenus stare videntur, et omnibus annis aliqua sanitatum miracula in eodem loco solent ad utilitatem eorum qui fideliter quaerunt, ostendi. In qua ecclesia Paulinus, transeunte ad Christum Iusto, Honorium pro eo consecravit episcopum, ut in sequentibus suo loco dicemus.</p>
<p>De huius fide provinciae narravit mihi presbyter et abbas quidam vir veracissimus de monasterio Peartaneu, vocabulo Deda, retulisse sibi quendam seniorem, baptizatum se fuisse die media a Paulino episcopo, praesente rege Aeduino, et multam populi turbam in fluvio Treenta iuxta civitatem quae lingua Anglorum Tiovulfingacaestir vocatur: qui etiam effigiem eiusdem Paulini referre esset solitus, quod esset vir longae staturae, paululum incurvus, nigro capillo, facie macilenta, naso adunco pertenui, venerabilis simul et terribilis aspectu. Habuit
<span class="br"></span><span class="lineNumber"></span><span class="br"></span>
</p></section><notes></notes></section>