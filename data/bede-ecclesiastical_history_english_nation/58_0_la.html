<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<h3>CAP. XXVII</h3>
<h4><span class="italic">Ut idem episcopus factus, Gregorio papae, quae sint Brittaniae gesta mandarit, et simul de necessariis eius responsa petens acceperit.</span></h4>
<p><span class="sc">Interea</span> vir Domini Augustinus venit Arelas, et ab archiepiscopo eiusdem civitatis Aetherio, iuxta quod iussa sancti patris Gregorii acceperant, archiepiscopus genti Anglorum ordinatus est, reversusque Brittaniam, misit continuo Romam Laurentium presbyterum, et Petrum monachum, qui beato pontifici Gregorio gentem Anglorum fidem Christi suscepisse, ac se episcopum factum esse referrent: simul et de eis quae necessariae videbantur quaestionibus, eius consulta flagitans. Nec mora, congrua quaesitui responsa recepit; quae etiam huic Historiae nostrae commodum duximus indere.</p>
<p>I. Interrogatio beati Augustini episcopi Cantuariorum ecclesiae. “De episcopis, qualiter cum suis clericis conversentur, vel de his quae fidelium oblationibus accedunt altario; quantae debeant fieri portiones, et qualiter episcopus agere in ecclesia debeat.”</p>
<p>Respondit Gregorius papa urbis Romae. “Sacra Scriptura testatur, quam te bene nosse dubium non est, et specialiter beati Pauli ad Timotheum epistolae, in quibus eum erudire studuit qualiter in domo Dei
<span class="br"></span><span class="lineNumber"></span><span class="br"></span>
</p></section><notes></notes></section>