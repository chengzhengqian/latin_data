<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Trium quoque feminarum viliores et minores memoriae cernuntur.</p>
<p>“Mamre collis mille passibus a monumentis his ad boream, herbosus valde et floridus, campestrem habens in vertice planitiem; in cuius aquilonali parte quercus Abrahae, duorum hominum altitudinis truncus, ecclesia circumdata est.”</p>
<p>Haec de opusculis excerpta praefati scriptoris ad sensum quidem verborum illius, sed brevioribus strictisque comprehensa sermonibus, nostris ad utilitatem legentium Historiis indere placuit. Plura voluminis illius si qui scire delectat, vel in ipso illo volumine, vel in eo quod de illo dudum strictim excerpsimus, epitomate requirat.</p>
<h3>CAP. XVIII</h3>
<h4><span class="italic">Ut Australes Saxones episcopos acceperint Eadberctum et Eollan, Occidentales Danihelem et Aldhelmum; et de scriptis eiusdem Aldhelmi.</span></h4>
<p><span class="sc">Anno</span> Dominicae incarnationis septingentesimo quinto, Aldfrid rex Nordanhymbrorum defunctus est anno regni sui vicesimo necdum impleto; cui succedens in imperium filius suus Osred, puer octo circiter annorum, regnavit annis undecim. Huius regni principio antistes Occidentalium Saxonum Haeddi caelestem migravit ad vitam. Bonus quippe erat vir ac iustus, et episcopalem vitam sive doctrinam magis insito sibi virtutum amore quam lectionibus
<span class="br"></span><span class="lineNumber"></span><span class="br"></span>
</p></section><notes></notes></section>