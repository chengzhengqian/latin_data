<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">


apostolico papae donariis, et aureis atque argenteis vasis non paucis. Qui ubi Romam pervenit, cuius sedi apostolicae tempore illo Vitalianus praeerat, postquam itineris sui causam praefato papae apostolico patefecit, non multo post et ipse et omnes pene qui cum eo advenerant socii, pestilentia superveniente deleti sunt.</p>
<p>At apostolicus papa, habito de his consilio, quaesivit sedulus quem ecclesiis Anglorum archiepiscopum mitteret. Erat autem in monasterio Niridano<a class="footnoteLink" href="#note_LCL248_4_1" id="target_note_LCL248_4_1"><sup>1</sup></a> quod est non longe a Neapoli Campaniae, abbas Hadrianus, vir natione Afir, sacris literis diligenter imbutus, monasterialibus simul et ecclesiasticis disciplinis institutus, Graecae pariter et Latinae linguae peritissimus. Hunc ad se accitum Papa iussit episcopatu accepto Brittaniam venire. Qui indignum se tanto gradui respondens, ostendere posse se dixit alium, cuius magis ad suscipiendum episcopatum et eruditio conveniret, et aetas. Cumque monachum quemdam de vicino virginum monasterio, nomine Andream, pontifici offerret, hic ab omnibus qui novere dignus episcopatu iudicatus est. Verum pondus corporeae infirmitatis, ne episcopus fieri posset, obstitit. Et rursum Hadrianus ad suscipiendum episcopatum actus est: qui petens indutias, si forte alium, qui episcopus ordinaretur ex tempore posset invenire.</p>
<p>Erat ipso tempore Romae monachus Hadriano notus, nomine Theodorus, natus Tarso Ciliciae, vir et saeculari et divina literatura, et Graece instructus


</p></section><notes><section class="footnotes"><ul><li class="note" id="note_LCL248_4_1"><a class="footnoteCrossrefLink" href="#target_note_LCL248_4_1" title="Click to highlight in text"><sup class="lineRef">1</sup>For <span class="italic">Hiridano,</span> Pl.</a></li><script type="text/javascript">document.getElementById('note_LCL248_4_1').style.display = "none";</script></ul></section></notes></section>