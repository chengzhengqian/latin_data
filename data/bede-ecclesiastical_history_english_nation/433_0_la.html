<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
<p>â€œQuod si mysticam quoque vos in his rationem audire delectat, primo mense anni, qui etiam mensis novorum dictus est, pascha facere iubemur; quia renovato ad amorem caelestium spiritu mentis nostrae sacramenta Dominicae resurrectionis et ereptionis nostrae celebrare debemus, tertia eiusdem mensis septimana facere praecipimur; quia ante Legem et sub Lege promissus, tertio tempore saeculi cum gratia venit ipse qui pascha nostrum immolaretur Christus: quia tertia post immolationem suae passionis die resurgens a mortuis, hanc Dominicam vocari, et in ea nos annuatim paschalia eiusdem resurrectionis voluit festa celebrare: quia nos quoque ita solum veraciter eius sollemnia celebramus, si per fidem spem et caritatem pascha, id est, transitum de hoc mundo ad Patrem, cum illo facere curamus. Post aequinoctium veris, plenilunium mensis praecipimur observare paschalis; ut videlicet primo sol longiorem nocte faciat diem, deinde luna plenum suae lucis orbem mundo praesentet; quia primo quidem sol iustitiae, in cuius pennis est sanitas, id est, Dominus Jesus, per resurrectionis suae triumphum cunctas mortis tenebras superavit: ac sic ascendens in caelos, misso desuper Spiritu, ecclesiam suam quae saepe lunae vocabulo designatur internae gratiae luce replevit. Quem videlicet ordinem

</p></section><notes></notes></section>