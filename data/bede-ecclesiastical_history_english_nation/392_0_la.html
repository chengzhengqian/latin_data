<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

vocem cantantium dulcissimam audivi; set et odoris fragrantia miri tanta de loco effundebatur, ut is quem antea degustans quasi maximum rebar, iam permodicus mihi odor videretur: sicut etiam lux illa campi florentis eximia, in comparatione eius quae nunc apparuit lucis, tenuissima prorsus videbatur, et parva. In cuius amoenitatem loci cum nos intraturos sperarem, repente ductor substitit; nec mora, gressum retorquens, ipsa me qua venimus via reduxit.</p>
<p>“Cumque reversi perveniremus ad mansiones illas laetas spirituum candidatorum, dixit mihi: ‘Scis quae sint ista omnia quae vidisti?’ Respondi ego, ‘Non.’ Et ait: ‘Vallis illa quam aspexisti flammis ferventibus et frigoribus horrenda rigidis, ipse est locus in quo examinandae et castigandae sunt animae illorum, qui differentes confiteri et emendare scelera quae fecerunt,<a class="footnoteLink" href="#note_LCL248_262_1" id="target_note_LCL248_262_1"><sup>1</sup></a> in ipso tandem mortis articulo ad poenitentiam confugiunt, et sic de corpore exeunt: qui tamen quia confessionem et poenitentiam vel in morte habuerunt, omnes in die iudicii ad regnum caelorum perveniunt. Multos autem preces viventium et eleemosynae et ieiunia et maxime celebratio missarum, ut etiam ante diem iudicii liberentur, adiuvant. Porro puteus ille flammivomus ac putidus quem vidisti, ipsum est os gehennae, in quo quicumque semel inciderit nunquam inde liberabitur in aevum. Locus vero iste florifer, in quo pulcherrimam hanc iuventutem iocundari ac fulgere conspicis, ipse

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL248_262_1"><a class="footnoteCrossrefLink" href="#target_note_LCL248_262_1" title="Click to highlight in text"><sup class="lineRef">1</sup>For <span class="italic">fecerant</span>, Pl.</a></li><script type="text/javascript">document.getElementById('note_LCL248_262_1').style.display = "none";</script></ul></section></notes></section>