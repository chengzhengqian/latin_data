<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

ponere solebat, et post noctem ablata superficie crassiore, ipse residuum cum modico, ut diximus, pane bibebat. Cuius modum continentiae etiam quadraginta diebus ante natale Domini, totidem quoque post peracta sollemnia pentecostes, hoc est, quinquagesimae, semper observare curabat.</p>
<h3>CAP. XXVIII</h3>
<h4><span class="italic">Ut defuncto Tuda, Vilfrid in Gallia, Ceadda apud Occidentales Saxones, in provinciam Nordanhymbrorum sint ordinati episcopi.</span></h4>
<p><span class="sc">Interea</span> rex Alchfrid misit Vilfridum presbyterum ad regem Galliarum, qui eum sibi suisque consecrari faceret episcopum. At ille misit eum ordinandum ad Agilberectum, de quo supra diximus, qui relicta Brittania, Parisiacae civitatis factus erat episcopus; et consecratus est magno cum honore ab ipso, convenientibus plurimis episcopis in vico regio qui vocatur In Compendio. Quo adhuc in transmarinis partibus propter ordinationem demorante, imitatus industriam filii rex Osuio, misit Cantiam virum sanctum, modestum moribus, Scripturarum lectione sufficienter instructum, et ea quae in Scripturis agenda didicerat, operibus sollerter exequentem, qui Eburacensis ecclesiae ordinaretur episcopus. Erat autem presbyter vocabulo Ceadda, frater reverentissimi antistitis Ceddi, cuius saepius meminimus, et abbas monasterii illius quod vocatur Laestingaeu.
<span class="br"></span><span class="lineNumber"></span><span class="br"></span>
</p></section><notes></notes></section>