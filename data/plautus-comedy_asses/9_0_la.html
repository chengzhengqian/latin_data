<section class="div1 language" lang="la"><header><hgroup><h1>Plautus</h1></hgroup></header><div class="sp"><p class="lineGroup">
<span class="line">nam mare haud est mare, uos mare acerrumum;</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>nam in mari repperi, hic elaui bonis.</span><span class="linebreak"></span>
<span class="line">ingrata atque irrita esse omnia intellego</span><span class="linebreak"></span>
<span class="line">quae dedi et quod bene feci, at posthac tibi</span><span class="linebreak"></span>
<span class="line">male quod potero facere faciam, meritoque id faciam</span><span class="linebreak"></span>
<span class="line indent1">tuo.</span><span class="linebreak"></span>
<span class="line">ego pol te redigam eodem unde orta es, ad egestatis terminos,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>ego edepol te faciam ut quae sis nunc et quae fueris scias.</span><span class="linebreak"></span>
<span class="line">quae prius quam istam adii atque amans ego animum</span><span class="linebreak"></span>
<span class="line indent1">meum isti dedi,</span><span class="linebreak"></span>
<span class="line">sordido uitam oblectabas pane in pannis inopia,</span><span class="linebreak"></span>
<span class="line">atque ea si erant, magnas habebas omnibus dis gratias;</span><span class="linebreak"></span>
<span class="line">eadem nunc, quom est melius, me quoius opera est ignoras</span><span class="linebreak"></span>
<span class="line indent1">mala.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>reddam ego te ex fera fame mansuetem, me specta</span><span class="linebreak"></span>
<span class="line indent1">modo.</span><span class="linebreak"></span>
<span class="line">nam isti quid suscenseam ipsi? nihil est, nil quicquam</span><span class="linebreak"></span>
<span class="line indent1">meret;</span><span class="linebreak"></span>
<span class="line">tuo facit iussu, tuo imperio paret: mater tu, eadem era es.</span><span class="linebreak"></span>
<span class="line">te ego ulciscar, te ego ut digna es perdam atque ut de me</span><span class="linebreak"></span>
<span class="line indent1">meres.</span><span class="linebreak"></span>
<span class="line">at scelesta uiden ut ne id quidem, me dignum esse existumat</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>quem adeat, quem colloquatur, quoique irato supplicet?</span><span class="linebreak"></span>
<span class="line">atque eccam illecebra exit tandem; opinor hic ante</span><span class="linebreak"></span>
<span class="line indent1">ostium</span><span class="linebreak"></span>
<span class="line">meo modo loquar quae uolam, quoniam intus non licitum</span><span class="linebreak"></span>
<span class="line indent1">est mihi.</span><span class="linebreak"></span>
</p></div>
<notes></notes></section>