<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 582</span>XXXIX. Et tum quidem ab Dio Perseus in
interiora regni recepit<a class="footnoteLink" href="#note_LCL332_406_1" id="target_note_LCL332_406_1"><sup>1</sup></a> se, levi aura spei obiecta quod Marcius ipsius causa suscepisse se legationem dixisset; post dies paucos ad constitutum Iocum
<span class="innerMarginNote right">2</span>venerunt. Magnus comitatus fuit regius cum amicorum tum satellitum turba stipante. Non minore agmine legati venerunt et ab Larisa multis prosequentibus et legationibus civitatium, quae convenerant Larisam et renuntiare domum certa quae audissent
<span class="innerMarginNote right">3</span>volebant. Inerat cura insita mortalibus videndi congredientes<a class="footnoteLink" href="#note_LCL332_406_2" id="target_note_LCL332_406_2"><sup>2</sup></a> nobilem regem et populi principis
<span class="innerMarginNote right">4</span>terrarum omnium legatos. Ut<a class="footnoteLink" href="#note_LCL332_406_3" id="target_note_LCL332_406_3"><sup>3</sup></a> in conspectu steterunt, dirimente amni, paulisper internuntiando cunctatio fuit utri transgrederentur. Aliquid illi regiae maiestati, aliquid hi<a class="footnoteLink" href="#note_LCL332_406_4" id="target_note_LCL332_406_4"><sup>4</sup></a> populi Romani nomini, cum praesertim Perseus petisset colloquium, existimabant
<span class="innerMarginNote right">5</span>deberi. Ioco etiam Marcius cunctantes<a class="footnoteLink" href="#note_LCL332_406_5" id="target_note_LCL332_406_5"><sup>5</sup></a> movit: “Minor,” inquit, “ad maiores et”—quod Philippo ipsi cognomen erat—“filius ad patrem transeat.”
<span class="innerMarginNote right">6</span>Facile persuasum id regi est. Aliud deinde ambigebatur, cum quam multis transiret. Rex cum omni comitatu transire aequum censebat; legati vel cum tribus venire iubebant vel, si tantum agmen traduceret, obsides dare nihil fraudis fore in colloquio.







</p></section><notes><section class="footnotes"><ul><li class="note" id="note_LCL332_406_1"><a class="footnoteCrossrefLink" href="#target_note_LCL332_406_1" title="Click to highlight in text"><sup class="lineRef">1</sup>recepit <span class="italic">ed. Parisina</span> 1573: recipit V.</a></li><script type="text/javascript">document.getElementById('note_LCL332_406_1').style.display = "none";</script><li class="note" id="note_LCL332_406_2"><a class="footnoteCrossrefLink" href="#target_note_LCL332_406_2" title="Click to highlight in text"><sup class="lineRef">2</sup>videndi congredientes <span class="italic">Fr.</span>: uiuendi congredientibus V.</a></li><script type="text/javascript">document.getElementById('note_LCL332_406_2').style.display = "none";</script><li class="note" id="note_LCL332_406_3"><a class="footnoteCrossrefLink" href="#target_note_LCL332_406_3" title="Click to highlight in text"><sup class="lineRef">3</sup>ut <span class="italic">add. Madvig: om.</span> V.</a></li><script type="text/javascript">document.getElementById('note_LCL332_406_3').style.display = "none";</script><li class="note" id="note_LCL332_406_4"><a class="footnoteCrossrefLink" href="#target_note_LCL332_406_4" title="Click to highlight in text"><sup class="lineRef">4</sup>hi <span class="italic">add. Fr.</span></a></li><script type="text/javascript">document.getElementById('note_LCL332_406_4').style.display = "none";</script><li class="note" id="note_LCL332_406_5"><a class="footnoteCrossrefLink" href="#target_note_LCL332_406_5" title="Click to highlight in text"><sup class="lineRef">5</sup>cunctantes <span class="italic">Fr.</span>: cunctantibus V.</a></li><script type="text/javascript">document.getElementById('note_LCL332_406_5').style.display = "none";</script></ul></section></notes></section>