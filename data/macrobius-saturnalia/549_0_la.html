<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>2. Et Dysarius: ‘inde hoc genus cibi difficile digeritur
unde putas ei digestionem ante provisam. levitas enim
quam tritura praestat facit ut innatet udo cibo quem in medio
ventris invenerit, nec adhaereat cuti ventris de cuius
calore digestio promovetur.</p>
<p>3. sic et mox tritum atque formatum<a class="footnoteLink" href="#note_LCL512_220_29" id="target_note_LCL512_220_29"><sup>29</sup></a>
cum in aquam coicitur, natat. ex quo intellegitur
quod idem faciens in ventris umore subducit se digestionis
necessitati, et tam sero illic coquitur quam tardius conficiuntur
quae vapore aquae quam quae igne solvuntur.
deinde dum instantius teritur, multus ei flatus involvitur,
qui prius in ventre consumendus est, ut tum demum conficiatur
quod remansit de carne iam liberum.’</p>
<p>4. ‘Hoc quoque scire aveo,’ Rufius inquit, ‘quae faciat
causa non nullos carnes validiores facilius digerere quam
tenues. nam cum cito coquant offas bubulas, in asperis
piscibus concoquendis laborant.’</p>
<p>5. ‘in his,’ Dysarius ait,
‘huius rei auctor est nimia in homine vis caloris: quae si
idoneam materiem suscipit, libere congreditur et cito eam
in concertatione consumit; levem modo praeterit ut latentem,
modo in cinerem potius quam in sucum vertit, ut ingentia
robora in carbonum frusta lucentia igne vertuntur,
paleae si in ignem ceciderint, mox solum de eis cinerem





</p></section><notes><section class="footnotes"><ul><li class="note" id="note_LCL512_220_29"><a class="footnoteCrossrefLink" href="#target_note_LCL512_220_29" title="Click to highlight in text"><sup class="lineRef">29</sup>formatum <span class="italic">ed. Paris. 1585</span>: firm- ω</a></li><script type="text/javascript">document.getElementById('note_LCL512_220_29').style.display = "none";</script></ul></section></notes></section>