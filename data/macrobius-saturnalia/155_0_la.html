<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>8. Cumque adhuc dicentem omnes exhorruissent, subtexuit
Symmachus: ‘haec est quidem, Evangele, Maronis
gloria ut nullius laudibus crescat, nullius vituperatione minuatur,
verum ista quae proscindis defendere quilibet potest
ex plebeia grammaticorum cohorte, ne Servio nostro,
qui priscos, ut mea fert opinio, praeceptores doctrina
praestat, in excusandis talibus quaeratur iniuria. sed quaero
utrum cum poetica tibi in tanto poeta displicuerit, nervi
tamen oratorii, qui in eodem validissimi sunt, placere videantur?’</p>
<p>9. Haec verba primum Evangeli risus excepit. deinde
subiecit: ‘id hercle restat denique, ut et oratorem Vergilium
renuntietis: nec mirum cum et ad philosophos eum
ambitus vester paulo ante provexerit!’</p>
<p>10. ‘Si in hac opinione es,’ inquit Symmachus, ‘ut Maro
tibi nihil nisi poeticum sensissse aestimetur, licet hoc
quoque eidem nomen invideris, audi quid de operis sui
multiplici doctrina ipse pronuntiet. ipsius enim Maronis
epistula, qua compellat Augustum, ita incipit:</p>
<p>11. “ego
vero frequentes a te litteras accipio”; et infra, “de Aenea
quidem meo, si mehercle iam dignum auribus haberem
tuis, libenter mitterem, sed tanta inchoata res est ut paene
vitio mentis tantum opus ingressus mihi videar, cum praesertim,
ut scis, alia quoque studia ad id opus multoque potiora
impertiar.”</p>
<p>12. nec his Vergilii verbis copia rerum dissonat,
quam plerique omnes litteratores pedibus inlotis
praetereunt, tamquam nihil ultra verborum explanationem



</p></section><notes></notes></section>