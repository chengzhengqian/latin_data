<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


quorum naturam nullus negaverit frigidiorem viris, sed et
in corpore humano illae partes maxime vestiuntur quibus
amplius inest caloris. leve autem est mulierum corpus quasi
naturali frigore densetum, comitatur enim algorem densitas,
levitas densitatem.</p>
<p>9. quod vero saepe purgantur, non
multi sed vitiosi umoris indicium est. indigestum est enim
et crudum quod egeritur, et quasi infirmum effluit nec habet
sedem, sed natura quasi noxium et magis frigidum pellitur.
quod maxime probatur quia mulieribus cum purgantur
etiam algere contingit, unde intellegitur frigidum esse
quod effluit, et ideo in vivo corpore non manere quasi inopia
caloris extinctum.</p>
<p>10. quod muliebre corpus iuvabat
ardentes viros, non caloris erat sed pinguis carnis et oleo
similioris, quod non illis contingeret ex calore.</p>
<p>11. quod
cito admonentur generationis, non nimii caloris sed naturae
infirmioris est, ut exilia poma celerius maturescunt,
robusta serius. sed si vis intellegere in generatione veram
rationem caloris, considera viros longe diutius perseverare
in generando quam mulieres in pariendo, et hoc tibi sit indubitata
probatio in utroque sexu vel frigoris vel caloris.
nam vis eadem in frigidiore corpore celerius extinguitur, in
calidiore diutius perseverat.</p>
<p>12. quod frigus aëris tolerabilius
viris ferunt, facit hoc suum frigus, similibus enim similia
gaudent. ideo ne corpus earum frigus horreat, facit
consuetudo naturae quam sortitae sunt frigidiorem.</p>
<p>13 ‘Sed de his singuli ut volent iudicent. ego vero ad
</p></section><notes></notes></section>