<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<h4><span class="ac">&lt;Liber Sextvs&gt;<a class="footnoteLink" href="#note_LCL512_2_1" id="target_note_LCL512_2_1"><sup>1</sup></a></span></h4>
<p><span class="br"></span><span class="lineNumber">1</span><span class="br"></span>Hic Praetextatus, ‘mirum,’ inquit, ‘in modum digessit Eustathius
quae de Graeca antiquitate carmini suo Vergilius
inseruit. sed meminimus viros inter omnes nostra aetate
longe doctissimos, Rufium Caecinamque Albinos, promisisse
se prodituros quid idem Maro de antiquis Romanis
scriptoribus traxerit, quod nunc ut fiat tempus admonet.’</p>
<p>2. cumque omnibus idem placeret, tum Rufius Albinus:
‘etsi vereor ne dum ostendere cupio quantum Vergilius
noster ex antiquiorum lectione profecerit et quos ex omnibus
flores vel quae in carminis sui decorem ex diversis ornamenta
libaverit, occasionem reprehendendi vel imperitis
vel malignis ministrem, exprobrantibus tanto viro alieni
usurpationem nec considerantibus hunc esse fructum legendi,
aemulari ea quae in aliis probes, et quae maxime inter
aliorum dicta mireris in aliquem usum tuum opportuna
derivatione convertere, quod et nostri tam inter se quam a
Graecis et Graecorum excellentes inter se saepe fecerunt.</p>
<p>3. et ut de alienigenis taceam, possem pluribus edocere
quantum se mutuo compilarint bibliothecae veteris auctores,
quod tamen opportune alias si volentibus vobis erit





</p></section><notes><section class="footnotes"><ul><li class="note" id="note_LCL512_2_1"><a class="footnoteCrossrefLink" href="#target_note_LCL512_2_1" title="Click to highlight in text"><sup class="lineRef">1</sup><span class="italic">add. edd.</span></a></li><script type="text/javascript">document.getElementById('note_LCL512_2_1').style.display = "none";</script></ul></section></notes></section>