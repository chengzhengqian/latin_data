<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>12. ideo autem minor pontifex numerum dierum
qui ad Nonas superesset calando prodebat, quod post novam
lunam oportebat Nonarum die populares qui in agris
essent confluere in urbem accepturos causas feriarum a
rege sacrorum sciturosque quid esset eo mense faciendum.</p>
<p>13. unde quidam hinc Nonas aestimant dictas quasi
novae initium observationis, vel quod ab eo die semper ad
Idus novem dies putentur, sicut apud Tuscos Nonae plures
habebantur, quod hi nono quoque die regem suum salutabant
et de propriis negotiis consulebant.</p>
<p>14. ‘Iduum porro nomen a Tuscis, apud quos is dies Itis
vocatur, sumptum est. Item autem illi interpretantur Iovis
fiduciam. nam cum Iovem accipiamus lucis auctorem
(unde et Lucetium Salii in carminibus canunt) et Cretenses
Δία τὴν ἡμέραν vocant, ipsi quoque Romani Diespitrem
appellant ut diei patrem,</p>
<p>15. iure hic dies Iovis fiducia
vocatur, cuius lux non finitur cum solis occasu sed
splendorem diei et nocte continuat inlustrante luna, quod
semper in plenilunio id est medio mense fieri solet. diem
igitur, qui vel nocturnis caret tenebris, Iovis fiduciam Tusco
nomine vocaverunt, unde et omnes Idus Iovis ferias observandas
sanxit antiquitas.</p>
<p>16. alii putant Idus, quod ea
die plena luna videatur, a videndo “vidus” appellatas, mox




</p></section><notes></notes></section>