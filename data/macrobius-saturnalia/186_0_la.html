<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>5. ‘Quo dicto universitas populi ad solum Caesarem
oculos et ora convertit, notantes impotentiam eius hac dicacitate
lapidatam. ob haec in Publilium<a class="footnoteLink" href="#note_LCL510_372_50" id="target_note_LCL510_372_50"><sup>50</sup></a> vertit favorem.</p>
<p>6. ‘Is Publilius natione Syrus cum puer ad patronum
domini esset adductus, promeruit eum non minus salibus
et ingenio quam forma. nam forte cum ille servum suum
hydropicum iacentem in area vidisset increpuissetque
quid in sole faceret, respondit, “aquam calefacit.” ioculari
deinde super cena exorta quaestione quodnam esset molestum
otium, aliud alio opinante, ille “podagrici pedes”
dixit.</p>
<p>7. ob haec et alia manu missus et maiore cura eruditus,
cum mimos componeret ingentique adsensu in Italiae
oppidis agere coepisset, productus Romae per Caesaris ludos
omnes qui tunc scripta et operas suas in scaenam locaverant
provocavit ut singuli secum posita in vicem materia
pro tempore contenderent. nec ullo recusante superavit
omnes, in quis et Laberium.</p>
<p>8. unde Caesar adridens hoc
modo pronuntiavit:</p>
<blockquote><p><span class="line">favente tibi me victus es, Laberi, a Syro;</span><span class="linebreak"></span></p></blockquote>
<p>statimque Publilio palmam et Laberio anulum aureum
cum quingentis sestertiis dedit. tunc Publilius<a class="footnoteLink" href="#note_LCL510_372_51" id="target_note_LCL510_372_51"><sup>51</sup></a> ad Laberium
recedentem ait,</p>
<blockquote><p><span class="line">quicum contendisti scriptor, hunc spectator subleva.</span><span class="linebreak"></span></p></blockquote>
</section><notes><section class="footnotes"><ul><li class="note" id="note_LCL510_372_50"><a class="footnoteCrossrefLink" href="#target_note_LCL510_372_50" title="Click to highlight in text"><sup class="lineRef">50</sup>Publilium D<sup>2</sup>PςK: Publium ω</a></li><script type="text/javascript">document.getElementById('note_LCL510_372_50').style.display = "none";</script><li class="note" id="note_LCL510_372_51"><a class="footnoteCrossrefLink" href="#target_note_LCL510_372_51" title="Click to highlight in text"><sup class="lineRef">51</sup>Publilius DP: Publius ω</a></li><script type="text/javascript">document.getElementById('note_LCL510_372_51').style.display = "none";</script></ul></section></notes></section>