<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

ideo adieci quia altitudines longissime aspicimus, quippe
qui et caelum videmus.</p>
<p>16. ‘Ergo in omni horizontis orbe ipse qui intuetur centron
est. et quia diximus quantum a centro acies usque ad
partem orbis extenditur, sine dubio in horizonte διάμετρος
orbis trecentorum sexaginta stadiorum est, et si ulterius
qui intuetur accesserit seu retrorsum recesserit, similem
se circa orbem videbit.</p>
<p>17. sicut igitur diximus, cum
lumen quod pergit e nobis per aëris lucem in corpus inciderit,
impletur officium videndi; sed ut possit res visa cognosci,
renuntiat visam speciem rationi sensus oculorum, et
illa advocata memoria recognoscit.</p>
<p>18. ergo videre oculorum
est, iudicare rationis. quia trinum est officium quod
visum complet ad dinoscendam figuram, sensus, ratio, memoria,
sensus rem visam rationi refundit, illa quid visum
sit recordatur.</p>
<p>19. adeo autem in tuendo necessarium est
rationis officium ut saepe in uno videndi sensu etiam alium
sensum memoria suggerente ratio deprehendat. nam si
ignis appareat, scit eum et ante tactum ratio calere; si nix
sit illa quae visa est, intellegit in ipsa ratio etiam tactus rigorem.</p>
<p>20. hac cessante visus inefficax est, adeo ut quod
remus in aqua fractus videtur, vel quod turris eminus visa,
cum sit angulosa, rotunda existimatur, faciat rationis neglegentia,
quae si se intenderit, agnoscit in turre angulos et
in remo integritatem.</p>
</section><notes></notes></section>