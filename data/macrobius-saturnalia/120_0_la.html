<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

nomine non nisi radiorum iactus ostenditur, qui tunc longissimi
intelleguntur quo tempore altissimus sol diebus
longissimis solstitio aestivo conficit annuum cursum, inde
Ἑκηβόλος et Ἑκατηβόλος dictus ἕκαθεν τὰς ἀκτῖνας
βάλλων, e longissimo altissimoque radios in terram usque
demittens.</p>
<p>61. ‘De Pythii cognomine sufficere ista potuissent ni
haec quoque se ratio eiusdem appellationis ingereret. cum
enim sol in signo Cancri aestivum solstitium facit, in quo
est longissimi diei terminus, et inde retrogressum agit ad
diminutionem dierum, Pythius eo tempore appellatur ὡς
πύματον θέων, ὅ ἐστιν τὸν τελευταῖον δρόμον τρέχων.</p>
<p>62. idem ei nomen convenit et cum Capricornum rursus
ingrediens ultimum brevissimi diei cursum intellegitur
peregisse, et ideo in alterutro signorum peracto annuo
spatio draconem Apollo, id est flexuosum iter suum, ibi
confecisse memoratur. hanc opinionem Cornificius in Etymis
retulit.</p>
<p>63. ideo autem iis duobus signis quae portae
solis vocantur, Cancro et Capricorno, haec nomina contigerunt,
quod cancer animal retro atque oblique cedit eademque
ratione sol in eo signo obliquum ut solet incipit
agere retrogressum, caprae vero consuetudo haec in pastu
videtur ut semper altum pascendo petat, sed et sol in
Capricorno incipit ab imis in alta remeare.</p>
</section><notes></notes></section>