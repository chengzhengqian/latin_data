<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

erupisse multasque perduellium catervas aut exustas ferventi
aut devoratas rapida voragine deperisse. ea re placitum
ut belli tempore, velut ad urbis auxilium profecto deo,
fores reserarentur. haec de Iano.</p>
<p><span class="br"></span><span class="lineNumber">10</span><span class="br"></span>‘Sed ut ad Saturnalia revertamur, bellum Saturnalibus
sumere nefas habitum, poenas a nocente isdem diebus exigere
piaculare est.</p>
<p>2. apud maiores nostros Saturnalia die
uno finiebantur, qui erat a. d. quartum decimum Kalendas
Ianuarias, sed postquam C. Caesar huic mensi duos addixit
dies, sexto decimo coepta celebrari. ea re factum est ut
cum vulgus ignoraret certum Saturnaliorum diem, non
nullique a C. Caesare inserto die et alii vetere more celebrarent,
plures dies Saturnalia numerarentur—licet et
apud veteres opinio fuerit septem diebus peragi Saturnalia,
si opinio vocanda est quae idoneis firmatur auctoribus.</p>
<p>3. Novius enim Atellanarum probatissimus scriptor ait,
<q><span class="line">olim expectata veniunt septem Saturnalia.</span><span class="linebreak"></span></q>
Mummius quoque, qui post Novium et Pomponium diu
iacentem artem Atellaniam suscitavit, “nostri,” inquit,
“maiores, velut bene multa instituere, hoc optime: a frigore
fecere summo dies septem Saturnalia.”</p>
</section><notes></notes></section>