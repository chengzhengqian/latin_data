<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

an Tuscum quoque Thybrim aliquid ex disciplinis suis hausisse
consentiat.’</p>
<p>38. subiecit Eustathius, ‘non solum Horus
noster, gravis vir et ornatus, sed nec quisquam alius ut
aestimo tam futtilis posset esse iudicii qui Romani anni sic
ad unguem, ut aiunt, emendatum ordinem non probaret;
cui maiorem gratiam et tenax memoria et luculenta oratio
referentis adiecit. nec mirum si haec digeries morsum
reprehensionis evasit, cui accersita est ab Aegypto postremae
correctionis auctoritas.</p>
<p>39. nam Iulius Caesar ut siderum
motus, de quibus non indoctos libros reliquit, ab
Aegyptiis disciplinis hausit, ita hoc quoque ex eadem institutione
mutuatus est ut ad solis cursum finiendi anni tempus
extenderet.</p>
<p>40. Latii vero veteres incolae, quia nihil
iam tum discere ab Aegypto licebat, ad quam nullus illis
commeatus patebat, morem Graeciae in numerandis mensium
diebus secuti sunt, ut retroversum cedente numero
ab augmento in diminutionem computatio resoluta desineret.</p>
<p>41. ita enim nos decimum diem, deinde nonum
et postea octavum dicimus, ut Athenienses δεκάτην καὶ
ἐνάτην φθίνοντος soliti sunt dicere.</p>
<p>42. Homerus quoque
cum ait,</p>
<blockquote><p><span class="line">τοῦ μὲν φθίνοντος μηνὸς, τοῦ δ᾿ ἱσταμένοιο,</span><span class="linebreak"></span></p></blockquote>
<p class="noindent">quid aliud nisi illum φθίνοντα dicit cuius paulatim deficientis
supputatio in nomen desinit secuturi et ἱστάμενον
illum qui praecedit numerum successurus priori in defectum
</p></section><notes></notes></section>