<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>32. ‘Alii cereos non ob aliud mitti putant quam quod
hoc principe ab incomi et tenebrosa vita quasi ad lucem
et bonarum artium scientiam editi sumus.</p>
<p>33. illud quoque
in litteris invenio, quod cum multi occasione Saturnaliorum per
avaritiam a clientibus ambitiose munera exigerent
idque onus tenuiores gravaret, Publicius tribunus plebi tulit
non nisi cerei ditioribus missitarentur.’</p>
<p>34. Hic Albinus Caecina subiecit, ‘qualem nunc permutationem
sacrificii, Praetextate, memorasti invenio postea
Compitalibus celebratam, cum ludi per urbem in compitis
agitabantur, restituti scilicet a Tarquinio Superbo Laribus
ac Maniae ex responso Apollinis, quo praeceptum est ut
pro capitibus capitibus supplicaretur.</p>
<p>35. idque aliquamdiu
observatum, ut pro familiarium sospitate pueri mactarentur
Maniae deae, matri Larum. quod sacrificii genus
Iunius Brutus consul pulso Tarquinio aliter constituit celebrandum.
nam capitibus alii et papaveris supplicari iussit,
ut responso Apollinis satis fieret de nomine capitum remoto
scilicet scelere infaustae sacrificationis, factumque est
ut effigies Maniae suspensae pro singulorum foribus periculum,
si quod immineret familiis, expiarent, ludosque ipsos
ex viis compitorum in quibus agitabantur Compitalia
appellitaverunt. sed perge cetera.’</p>
<p>36. Et Praetextatus: ‘bene et opportune similis emendatio





</p></section><notes></notes></section>