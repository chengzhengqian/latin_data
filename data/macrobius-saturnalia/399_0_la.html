<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<blockquote><p><span class="line">di Iovis in tectis casum<a class="footnoteLink" href="#note_LCL511_406_203" id="target_note_LCL511_406_203"><sup>203</sup></a> miserantur inanem</span><span class="linebreak"></span>
<span class="line">amborum et tantos mortalibus esse labores,</span><span class="linebreak"></span></p></blockquote>
<p class="noindent">quibus ipsi scilicet carent.</p>
<p><span class="br"></span><span class="lineNumber">17</span><span class="br"></span>‘Quid Vergilio contulerit Homerus hinc maxime liquet
quod, ubi rerum necessitas exegit a Marone dispositionem
inchoandi belli, quam non habuit Homerus—quippe qui
Achillis iram exordium sibi fecerit, quae decimo demum
belli anno contigit—laboravit ad rei novae partum: cervum
fortuito saucium fecit causam tumultus.</p>
<p>2. sed ubi vidit
hoc leve nimisque puerile, dolorem auxit agrestium, ut impetus
eorum sufficeret ad bellum. sed nec servos Latini, et
maxime stabulo regio curantes atque ideo quid foederis
cum Troianis Latinus icerit<a class="footnoteLink" href="#note_LCL511_406_204" id="target_note_LCL511_406_204"><sup>204</sup></a> ex muneribus equorum et
currus iugalis non ignorantes, bellum generis domini oportebat
inferre.</p>
<p>3. quid igitur? deorum maxima deducitur e
caelo, et maxima Furiarum de Tartaris adsciscitur, sparguntur
angues velut in scaena parturientes furorem, regina
non solum de penetralibus reverentiae matronalis educitur,
sed et per urbem mediam cogitur facere discursus;
nec hoc contenta silvas petit accitis reliquis matribus in
societatem furoris, bacchatur chorus quondam pudicus
et orgia insana celebrantur.</p>
<p>4. quid plura? maluissem
Maronem et in hac parte apud auctorem suum vel apud
quemlibet Graecorum alium quod sequeretur habuisse.</p>
</section><notes><section class="footnotes"><ul><li class="note" id="note_LCL511_406_203"><a class="footnoteCrossrefLink" href="#target_note_LCL511_406_203" title="Click to highlight in text"><sup class="lineRef">203</sup>casum] iram <span class="italic">Verg.</span></a></li><script type="text/javascript">document.getElementById('note_LCL511_406_203').style.display = "none";</script><li class="note" id="note_LCL511_406_204"><a class="footnoteCrossrefLink" href="#target_note_LCL511_406_204" title="Click to highlight in text"><sup class="lineRef">204</sup>icerit <span class="italic">ed. Ven. 1472</span>: iecerit ω</a></li><script type="text/javascript">document.getElementById('note_LCL511_406_204').style.display = "none";</script></ul></section></notes></section>