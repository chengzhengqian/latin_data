<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

dicere praeterea non destitit: “vigilantem habemus
consulem Caninium, qui in consulatu suo somnum non vidit.”</p>
<p>7. ‘Pompeius Ciceronis facetiarum impatiens fuit. cuius
haec dicta ferebantur: “ego vero quem fugiam habeo,
quem sequar non habeo.” sed et cum ad Pompeium venisset,
dicentibus sero eum venisse respondit, “minime sero
veni, nam nihil hic paratum video.”</p>
<p>8. deinde interroganti
Pompeio ubi gener eius Dolabella esset, respondit, “cum
socero tuo.” et cum donasset Pompeius transfugam civitate
Romana, “o hominem bellum!” inquit, “Gallis civitatem
promittit alienam, qui nobis nostram non potest reddere.”
propter quae merito videbatur dixisse Pompeius:
“cupio ad hostes Cicero transeat ut nos timeat.”</p>
<p>9. ‘In Caesarem quoque mordacitas Ciceronis dentes
suos strinxit. nam primum post victoriam Caesaris interrogatus
cur in electione partis errasset, respondit, “praecinctura
me decepit,” iocatus in Caesarem, qui ita toga praecingebatur
ut trahendo laciniam velut mollis incederet,
adeo ut Sulla tamquam providus dixerit Pompeio, “cave





</p></section><notes></notes></section>