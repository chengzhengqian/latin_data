<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


orbitates vel cui nota quondam adflicta censoria est.
cave interroges, ne videaris obicere.</p>
<p>11. â€˜Illum saepe, si potes, ad narrandum provoca, qui
recitando favorabiliter exceptus est, vel qui libere et feliciter
legationem peregit, vel qui ab imperatore comiter affabiliterque
susceptus est, vel si quis tota paene classe a piratis
occupata seu ingenio seu viribus solus evasit, quia vix
implet desiderium loquentis rerum talium vel longa narratio.</p>
<p>12. iuvat si quem dicere iusseris amici sui repentinam
felicitatem, quam sponte non audebat vel dicere vel tacere,
modo iactantiae modo malitiae metu.</p>
<p>13. qui venatibus
gaudet interrogetur de silvae ambitu, de ambage lustrorum,
de venationis eventu. religiosus si adest, da illi
referendi copiam quibus observationibus meruerit auxilia
deorum, quantus illi caerimoniarum fructus, quia et hoc
genus religionis existimant, numinum beneficia non tacere,
adde quia volunt et amicos se numinibus aestimari.</p>
<p>14. si vero et senex praesens est, habes occasionem qua
plurimum illi contulisse videaris, si eum interroges vel
quae ad illum omnino non pertinent. est enim huic aetati
loquacitas familiaris.</p>
<p>15. haec sciens Homerus quandam
congeriem simul interrogationum Nestori fecit offerri:</p>
</section><notes></notes></section>