<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p><span class="br"></span><span class="lineNumber">4</span><span class="br"></span>Et ille: ‘Augustus, inquam, Caesar adfectavit iocos, salvo
tamen maiestatis pudorisque respectu nec ut caderet
in scurram.</p>
<p>2. Aiacem tragoediam scripserat eandemque
quod sibi displicuisset deleverat. postea L. Varius<a class="footnoteLink" href="#note_LCL510_346_25" id="target_note_LCL510_346_25"><sup>25</sup></a> tragoediarum
scriptor interrogabat eum quid ageret Aiax suus. et
ille, “in spongiam,” inquit, “incubuit.”</p>
<p>3. Idem Augustus
cum ei quidam libellum trepidus offerret et modo proferret
manum modo retraheret, “putas,” inquit, “te assem elephanto
dare?”</p>
<p>4. Idem cum ab eo Pacuvius Taurus congiarium
peteret diceretque iam hoc homines vulgo loqui, non
parvam sibi ab illo pecuniam datam: “sed tu,” inquit, “noli
credere.”</p>
<p>5. ‘Alium praefectura equitum submotum et insuper
salarium postulantem dicentemque: “non lucri causa dari
hoc mihi rogo, sed ut iudicio tuo munus videar impetrasse
et ita officium deposuisse,” hoc dicto repercussit: “tu te accepisse
apud omnes adfirma, et ego dedisse me non negabo.”</p>
<p>6. Vrbanitas eiusdem innotuit circa Herennium deditum
vitiis iuvenem. quem cum castris excedere iussisset et
ille supplex hac deprecatione uteretur, “quo modo ad patrias
sedes revertar? quid patri meo dicam?,” respondit,
“dic me tibi displicuisse.”</p>
<p>7. Saxo in expeditione percussum







</p></section><notes><section class="footnotes"><ul><li class="note" id="note_LCL510_346_25"><a class="footnoteCrossrefLink" href="#target_note_LCL510_346_25" title="Click to highlight in text"><sup class="lineRef">25</sup>Varius <span class="italic">ed. Lugd. Bat. 1597</span>: graius ω</a></li><script type="text/javascript">document.getElementById('note_LCL510_346_25').style.display = "none";</script></ul></section></notes></section>