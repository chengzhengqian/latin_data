<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

et potus ut illum stomacho transmittat, hunc pulmo suscipiat.
propterea tot meatibus distinctus est et interpatet
rimis, non ut spiritus egressiones habeat, cui exhalatio occulta
sufficeret, sed ut per eos si quid cibatus in pulmonem
deciderit, sucus eius mox migret in sedem digestionis.</p>
<p>17. deinde ἀρτηρία si quo casu scissa fuerit, potus non devoratur,
sed quasi fisso meatu suo reiectatur foras incolumi
stomacho. quod non contingeret nisi ἀρτηρία via esset
umoris.</p>
<p>18. sed et hoc in propatulo est, quia quibus aeger
est pulmo accenduntur in maximam sitim, quod non eveniret
nisi esset pulmo receptaculum potus. hoc quoque intuere,
quod animalia quibus pulmo non est potum nesciunt.
natura enim nihil superfluum sed membra singula
ad aliquod vivendi ministerium fecit, quod cum deest usus
eius, non desideratur.</p>
<p>19. ‘Vel hoc cogita, quia si stomachus cibum potumque
susciperet, superfluus foret vesicae usus. poterat enim
utriusque rei stomachus retrimenta intestino tradere, cui
nunc solius cibi tradit; nec opus esset diversis meatibus
quibus singula traderentur, sed unus utrique sufficeret ab
eadem statione transmisso. modo autem seorsum vesica et
intestinum seorsum saluti servit, quia illi stomachus tradit,
pulmo vesicae.</p>
<p>20. nec hoc praetereundum est, quod in
urina, quae est retrimentum potus, nullum cibi vestigium
reperitur, sed nec aliqua qualitate illorum retrimentorum
vel coloris vel odoris inficitur; quod si in ventre simul fuissent,



</p></section><notes></notes></section>