<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>4. ‘Bona verba quaeso,’ Praetextatus ait, ‘circa reverentiam
tantum Socraticae maiestatis. nam reliquis, qui in illo
fuere symposio, haec lumina quis non praeponenda consentiat?
sed quorsum tibi, Aviene, hoc tendit exemplum?’</p>
<p>5. ‘quia sub illorum,’ inquit, ‘supercilio non defuit qui psaltriam
intromitti peteret, ut puella ex industria supra naturam
mollior canora dulcedine et saltationis lubrico exerceret
inlecebris philosophantes.</p>
<p>6. illic hoc fieri temptatum
est, ut Agathonis victoria celebraretur, nos honorem dei
cuius hoc festum est nullo admixtu voluptatis augemus.
neque ego sum nescius vos nec tristitiam nec nubilum vultum
in bonis ducere nec Crassum illum quem Cicero auctore
Lucilio semel in vita risisse scribit magnopere mirari.’</p>
<p>7. Ad haec cum Praetextatus diceret ludicras voluptates
nec suis Penatibus adsuetas nec ante coetum tam serium
producendas, excepit Symmachus:</p>
<p>8. ‘quia “Saturnalibus
optimo dierum,” ut ait Veronensis poeta, nec voluptas nobis
ut Stoicis tamquam hostis repudianda est nec ut Epicureis
summum bonum in voluptate ponendum, excogitemus
alacritatem lascivia carentem—et, ni fallor, inveni, ut
iocos veterum ac nobilium virorum edecumatos ex multiiugis




</p></section><notes></notes></section>