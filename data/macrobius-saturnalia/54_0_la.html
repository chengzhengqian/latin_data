<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


pariter et Opi fuerit adscriptus.</p>
<p>19. hanc autem deam
Opem Saturni coniugem crediderunt et ideo hoc mense
Saturnalia itemque Opalia celebrari, quod Saturnus eiusque
uxor tam frugum quam fructuum repertores esse credantur,
itaque omni iam fetu agrorumcoacto ab hominibus
hos deos coli quasi vitae cultioris auctores.</p>
<p>20. quos etiam
nonnullis caelum ac terram esse persuasum est Saturnumque
a satu dictum cuius causa de caelo est et terram
Opem cuius ope humanae vitae alimenta quaeruntur, vel
ab opere, per quod fructus frugesque nascuntur.</p>
<p>21. huic
deae sedentes vota concipiunt terramque de industria tangunt,
demonstrantes ipsam matrem terram esse mortalibus
adpetendam.</p>
<p>22. ‘Philochorus Saturno et Opi primum in Attica statuisse
aram Cecropem dicit eosque deos pro Iove terraque
coluisse instituisseque ut patres familiarum et frugibus et
fructibus iam coactis passim cum servis vescerentur, cum
quibus patientiam laboris in colendo rure toleraverant. delectari
enim deum honore servorum, contemplatu laboris.
hinc est quod ex instituto peregrino huic deo sacrum aperto
capite facimus.</p>
<p>23. ‘Abunde iam probasse nos aestimo Saturnalia uno
tantum die, id est quarto decimo Kalendas, solita celebrari,





</p></section><notes></notes></section>