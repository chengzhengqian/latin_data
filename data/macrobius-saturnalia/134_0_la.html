<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

priores solem ac lunam intellegi volunt quod sol auctor spiritus
caloris ac luminis humanae vitae genitor et custos est
et ideo nascentis Δαίμων (id est deus) creditur, luna Τύχη,
quia corporum praesul est quae fortuitorum varietate iactantur;
Amor osculo significatur, Necessitas nodo.</p>
<p>18. cur
pennae adiciantur iam superius absolutum est. ad huius
modi argumenta draconum praecipue volumen electum
est propter iter utriusque sideris flexuosum.</p>
<p><span class="br"></span><span class="lineNumber">20</span><span class="br"></span>‘Hinc est quod simulacris et Aesculapii et Salutis draco
subiungitur, quod hi ad solis naturam lunaeque referuntur.
et est Aesculapius vis salubris de substantia solis subveniens
animis corporibusque mortalium. Salus autem naturae
lunaris effectus est quo corpora animantum iuvantur
salutifero firmata temperamento.</p>
<p>2. ideo ergo simulacris
eorum iunguntur figurae draconum, quia praestant ut humana
corpora velut infirmitatis pelle deposita ad pristinum
revirescant vigorem, ut revirescunt dracones per annos
singulos pelle senectutis exuta. propterea et ad ipsum solem
species draconis refertur, quia sol semper velut a quadam
imae depressionis senecta in altitudinem suam ut in
robur revertitur iuventutis.</p>
<p>3. esse autem draconem inter
praecipua solis argumenta etiam nominis fictione monstratur,




</p></section><notes></notes></section>