<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>27. ‘Alia Saturnaliorum causa sic traditur. qui erant ab
Hercule in Italia relicti—ut quidam ferunt, irato quod incustoditum
fuisset armentum, ut non nulli aestimant,
consulto eos relinquente ut aram suam atque aedem ab incursionibus
tuerentur—hi ergo cum a latronibus infestarentur,
occupato edito colle Saturnios se nominaverunt,
quo ante nomine etiam idem collis vocabatur, et quia se
huius dei senserunt nomine ac religione tutos, instituisse
Saturnalia feruntur ut agrestes vicinorum animos ad maiorem
sacri reverentiam ipsa indicti festi observatio vocaret.</p>
<p>28. ‘Nec illam causam quae Saturnalibus adsignatur
ignoro, quod Pelasgi, sicut Varro memorat, cum sedibus
suis pulsi diversas terras petissent, confluxerunt plerique
Dodonam et incerti quibus haererent locis eius modi accepere
responsum:
<q><span class="line">στείχετε μαιόμενοι Σικελὼν Σατούρνιον αἶαν</span><span class="linebreak"></span>
<span class="line">ἠδ᾿ Ἀβοριγινέων,<a class="footnoteLink" href="#note_LCL510_78_40" id="target_note_LCL510_78_40"><sup>40</sup></a> Κοτύλην, οὗ νᾶσος ὀχεῖται,</span><span class="linebreak"></span>
<span class="line">οἷς ἀναμειχθέντες δεκάτην ἐκπέμπετε Φοίβῳ</span><span class="linebreak"></span>
<span class="line">καὶ κεφαλὰς Ἅιδῃ καὶ τῷ πατρὶ πέμπετε φῶτα.</span><span class="linebreak"></span></q>
acceptaque sorte cum Latium post errores plurimos appulissent,
in lacu Cutiliensi enatam insulam deprehenderunt.</p>
</section><notes><section class="footnotes"><ul><li class="note" id="note_LCL510_78_40"><a class="footnoteCrossrefLink" href="#target_note_LCL510_78_40" title="Click to highlight in text"><sup class="lineRef">40</sup>Ἀβοριγινέων <span class="italic">Marinone</span>: ABOREIGEN- ω</a></li><script type="text/javascript">document.getElementById('note_LCL510_78_40').style.display = "none";</script></ul></section></notes></section>