<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

ut graviora quaeque in fundo Propontidis ad Ponti interiora
pellantur.’</p>
<p>38. ‘Adiecta hac una consultatione reticebo: cur omne
dulcium magis dulce videtur cum frigidum est quam si
caleat?’ respondit Dysarius: ‘calor sensum occupat, et gustatum
linguae fervor interpedit. ideo exasperatione oris
praeventa suavitas excluditur. quod si caloris absit iniuria,
tum demum potest lingua incolumi blandimento dulcedinem
pro merito eius excipere. praeterea sucus dulcis
per calorem non impune penetrat venarum receptacula et
ideo noxa minuit voluptatem.’</p>
<p><span class="br"></span><span class="lineNumber">13</span><span class="br"></span>Successit Horus et, ‘cum multa,’ inquit, ‘de potu et cibatu
quaesisset Avienus, unum maxime necessarium,
sponte an oblitus ignoro, praetermisit, cur ieiuni magis
sitiant quam esuriant. hoc in commune nobis, Dysari, si
videtur, absolve.’</p>
<p>2. Et ille: ‘rem tractatu dignam,’ inquit, ‘Hore, quaesisti
sed cuius ratio in aperto sit. cum enim animal ex diversis
constet elementis, unum est de his quae corpus efficiunt
quod aut<a class="footnoteLink" href="#note_LCL512_262_43" id="target_note_LCL512_262_43"><sup>43</sup></a> solum aut maxime ultra cetera aptum sibi quaerat
alimentum, calorem dico, qui liquorem sibi exigit ministrari.</p>
<p>3. certe de ipsis quattuor elementis extrinsecus
videmus nec aquam nec aërem neque terram aliquid quo
alatur aut quod consumat exigere nullamque noxam vicinis
vel adpositis sibi rebus inferre, solus ignis alimenti
perpetui desiderio quicquid offendit absumit.</p>
<p>4. inspice






</p></section><notes><section class="footnotes"><ul><li class="note" id="note_LCL512_262_43"><a class="footnoteCrossrefLink" href="#target_note_LCL512_262_43" title="Click to highlight in text"><sup class="lineRef">43</sup>aut <span class="italic">Jan dubitanter</span>: et ω</a></li><script type="text/javascript">document.getElementById('note_LCL512_262_43').style.display = "none";</script></ul></section></notes></section>