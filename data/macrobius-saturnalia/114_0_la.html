<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

idem Homerus,
<q><span class="line">εὔχεο δ᾿ Ἀπόλλωνι Λυκηγενέι κλυτοτόξῳ,</span><span class="linebreak"></span></q>
quod significat τῷ γεννῶντι τὴν λύκην, id est qui generat
exortu suo lucem. radiorum enim splendor propinquantem
solem longe lateque praecedens atque caliginem paulatim
extenuans tenebrarum parit lucem.</p>
<p>39. neque minus
Romani, ut pleraque alia ex Graeco, ita et lucem videntur a
λύκῃ figurasse. annum quoque vetustissimi Graecorum
λυκάβαντα appellabant τὸν ὑπὸ τοῦ λύκου id est sole βαινόμενον
καὶ μετρούμενον.</p>
<p>40. λύκον autem solem vocari
etiam Lycopolitana Thebaidos civitas testimonio est, quae
pari religione Apollinem itemque lupum, hoc est λύκον,
colit, in utroque solem venerans, quod hoc animal rapit et
consumit omnia in modum solis, ac plurimum oculorum
acie cernens tenebras noctis evincit.</p>
<p>41. ipsos quoque λύκους
a λύκῃ id est a prima luce appellatos quidam putant,
quia hae ferae maxime id tempus aptum rapiendo pecori
observant, quod antelucanum post nocturnam famem ad
pastum stabulis expellitur.</p>
<p>42. ‘Apollinem Πατρῷον cognominaverunt non propria




</p></section><notes></notes></section>