<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>13. Rursus ait Avienus: ‘Hesiodus cum ad medium dolii
perventum est, compercendum et ceteris eius partibus ad
satietatem dicit abutendum, optimum vinum sine dubio significans
quod in dolii medietate consisteret. sed et hoc usu
probatum est, in oleo optimum esse quod supernatat, in
melle quod in imo est. quaero igitur cur oleum quod in
summo est, vinum quod in medio, mel quod in fundo, optima
esse credantur.’</p>
<p>14. Nec cunctatus Dysarius ait, ‘mel quod optimum est
reliquo ponderosius est. in vase igitur mellis pars quae in
imo est utique praestat pondere, et ideo supernante pretiosior
est. contra in vase vini pars inferior admixtione faecis
non modo turbulenta, sed et sapore deterior est; pars
vero summa aëris vicinia corrumpitur, cuius admixtione fit
dilutior.</p>
<p>15. unde agricolae dolia, non contenti sub tecto
reposuisse, defodiunt et operimentis extrinsecus inlitis
muniunt, removentes in quantum fieri potest a vino aeris
contagionem, a quo tam manifeste laeditur ut vix se tueatur
in vase pleno et ideo aëri minus pervio.</p>
<p>16. ceterum si
inde hauseris et locum aëris admixtioni patefeceris, reliquum
quod remansit omne corrumpitur. media igitur pars
quantum a confinio summi utriusque tantum a noxa remota
est, quasi nec turbulenta nec diluta.’</p>
<p>17. Adiecit Avienus, ‘cur eadem potio meracior videtur
ieiuno quam ei qui cibum sumpsit?’ et ille: ‘venas inedia
vacuefacit, saturitas obstruit. igitur cum potio per inanitatem
penitus influit, quia non obtusas cibo venas invenit,



</p></section><notes></notes></section>