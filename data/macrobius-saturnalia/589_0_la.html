<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


unde sicut nemo recte dicet hominem seminis
esse sed semen hominis, ita nec ovi gallinam sed ovum esse
gallinae.</p>
<p>11. deinde si concedamus ut ab adversa parte
dictum est, haec quae sunt ex tempore aliquo sumpsisse
principium, natura primum singula animalia perfecta formavit,
deinde perpetuam legem dedit ut continuaretur
procreatione successio.</p>
<p>12. perfecta autem in exordio fieri
potuisse testimonio sunt nunc quoque non pauca animantia
quae de terra et imbre perfecta nascuntur, ut in Aegypto
mures, ut aliis in locis ranae serpentesque et similia.
ova autem numquam de terra sunt procreata, quia in illis
nulla perfectio est, natura vero perfecta format et de perfectis
ista procedunt, ut de integritate partes.</p>
<p>13. nam ut
concedam ova avium esse seminaria, videamus quid de semine
ipso philosophorum definitio testatur, quae ita sancit:
semen est generatio ad eius ex quo est similitudinem
pergens. non potest autem ad similitudinem pergi rei quae
necdum est, sicut nec semen ex eo quod adhuc non subsistit
emanat.</p>
<p>14. ergo in primo rerum ortu intellegamus,
cum ceteris animantibus quae solo semine nascuntur,
de quibus non ambigitur quin prius fuerint quam semen
suum, aves quoque opifice natura extitisse perfectas, et
quia vis generandi inserta sit singulis, ab his iam procedere
nascendi modos quos pro diversitate animantium natura
variavit.</p>
</section><notes></notes></section>