<section class="div1 language" lang="la"><header><hgroup><h1>Saturnalia</h1></hgroup></header><section class="div2">
</section>
<section class="div2">
<h2><span class="ac">Liber Secvndvs<a class="footnoteLink" href="#note_LCL510_320_1" id="target_note_LCL510_320_1"><sup>1</sup></a></span></h2>
<p><span class="br"></span><span class="lineNumber">1</span><span class="br"></span>Hic ubi modestus edendi modus cessare fecit castimoniam
ferculorum, et convivialis laetitia minusculis poculis oriebatur,
Avienus ait, ‘bene ac sapienter Maro noster tumultuosum
et sobrium uno eodemque versu descripsit sub
paucorum verborum immutatione convivium. nam ubi
sub apparatu regio procedere solet luxus ad strepitum,
“postquam prima” inquit “quies epulis . . .,” at cum heroes
castigatis dapibus adsidunt, non reducit quietem, quia nec
praecessit tumultus, sed “postquam exempta fames epulis
. . .”</p>
<p>2. nostrum hoc convivium, quod et heroici saeculi pudicitiam
et nostri conduxit elegantiam, in quo splendor sobrius
et diligens parsimonia, Agathonis convivio vel post
magniloquentiam Platonis non componere tantum sed nec
praeferre dubitaverim.</p>
<p>3. nam ipse rex mensae nec in moribus
Socrate minor et in re publica philosopho efficacior;
ceteri qui adestis eminentiores estis ad studia virtutum,
quam ut poetis comicis et Alcibiadi, qui tantum fuit fortis
ad crimina, aliisque quibus frequens illud convivium fuit
vos quisquam aestimet comparandos.’</p>
</section><notes><section class="footnotes"><ul><li class="note" id="note_LCL510_320_1"><a class="footnoteCrossrefLink" href="#target_note_LCL510_320_1" title="Click to highlight in text"><sup class="lineRef">1</sup><span class="italic">add.</span> PAC<sup>m</sup>, <span class="italic">inscript. Caret</span> ω</a></li><script type="text/javascript">document.getElementById('note_LCL510_320_1').style.display = "none";</script></ul></section></notes></section>