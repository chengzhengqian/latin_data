<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p><span class="br"></span><span class="lineNumber">9</span><span class="br"></span>‘Et quia Ianum cum Saturno regnasse memoravimus,
de Saturno autem quid mythici, quid physici aestiment
iam relatum est: de Iano quoque quid ab utrisque iactetur
in medium proferemus.</p>
<p>2. mythici referunt regnante Iano
omnium domos religione ac sanctitate fuisse munitas idcircoque
ei divinos honores esse decretos et ob merita introitus
et exitus aedium eidem consecratos.</p>
<p>3. Xenon
quoque primo Italicon tradit Ianum in Italia primum dis
templa fecisse et ritus instituisse sacrorum, ideo eum in
sacrificiis praefationem meruisse perpetuam.</p>
<p>4. quidam
ideo eum dici bifrontem putant quod et praeterita sciverit
et futura providerit.</p>
<p>5. sed physici eum magnis consecrant
argumentis divinitatis. nam sunt qui Ianum eundem
esse atque Apollinem et Dianam dicant et in hoc uno
utrumque exprimi numen adfirment.</p>
<p>6. etenim, sicut Nigidius
quoque refert, apud Graecos Apollo colitur qui Θυραῖος
vocatur, eiusque aras ante fores suas celebrant,
ipsum exitus et introitus demonstrantes potentem. idem
Apollo apud illos et Ἀγυιεὺς nuncupatur, quasi viis praepositus
urbanis; illi enim vias quae intra pomeria sunt
ἀγυιὰς appellant, Dianae vero ut Triviae viarum omnium
tribuunt potestatem.</p>
<p>7. sed apud nos Ianum omnibus





</p></section><notes></notes></section>