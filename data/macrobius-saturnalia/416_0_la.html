<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>16. quis hic Palicus deus vel potius qui di Palici—nam duo
sunt—apud nullum penitus auctorem Latinum quod
sciam repperi, sed de Graecorum penitissimis Iitteris hanc
historiam eruit Maro.</p>
<p>17. nam primum ut Symaethus
fluvius, cuius in his versibus meminit, in Sicilia est, ita et di
Palici in Sicilia coluntur, quos primus omnium Aeschylus
tragicus, vir utique Siculus, in litteras dedit, interpretationem
quoque nominis eorum, quam Graeci ἐτυμολογίαν
vocant, expressit versibus suis. sed priusquam versus Aeschyli
ponam, paucis explananda est historia Palicorum.</p>
<p>18. ‘In Sicilia Symaethus fluvius est. iuxta hunc nympha
Thalia compressu Iovis gravida metu Iunonis optavit ut
sibi terra dehisceret. factum est. sed ubi venit tempus maturitatis
infantum quos alvo illa gestaverat, reclusa terra
est, et duo infantes de alvo Thaliae progressi emerserunt
appellatique sunt Palici ἀπὸ τοῦ πάλιν ἱκέσθαι, quoniam
prius in terram mersi denuo inde reversi sunt.</p>
<p>19. nec
longe inde lacus breves sunt sed in immensum profundi,
aquarum scaturrigine semper ebullientes, quos incolae
crateras vocant et nomine Dellos appellant fratresque eos
Palicorum aestimant, et habentur in cultu maximo praecipueque
circa exigendum iuxta eos ius iurandum praesens
et efficax numen ostenditur.</p>
<p>20. nam cum furti negati vel
cuiuscemodi rei fides quaeritur, et ius iurandum a suspecto




</p></section><notes></notes></section>