<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

in summa pronuntiandum est effectum solis, de quo fervor
animorum, de quo calor sanguinis excitatur, Martem
vocari.</p>
<p>7. ‘Vt vero Mercurius sol probetur, superius edocta
suffragio sunt. eundem enim esse Apollinem atque Mercurium
vel hinc apparet, quod apud multas gentes stella
Mercurii ad Apollinis nomen refertur et quod Apollo Musis
praesidet, Mercurius sermonem, quod est Musarum
munus, impertit.</p>
<p>8. praeter hoc quoque Mercurium pro
sole censeri multa documenta sunt. primum quod simulacra
Mercurii pennatis alis adornantur, quae res monstrat
solis velocitatem.</p>
<p>9. nam quia mentis potentem Mercurium
credimus appellatumque ita intellegimus ἀπὸ τοῦ
ἑρμηνεύειν, et sol mundi mens est, summa est autem velocitas
mentis, ut ait Homerus,</p>
<blockquote><p><span class="line">ὡς εἰ πτερὸν ἠὲ νόημα,</span><span class="linebreak"></span></p></blockquote>
<p>ideo pennis Mercurius quasi ipsa natura solis ornatur.</p>
<p>10. hoc argumentum Aegyptii lucidius absolvunt, ipsius
solis simulacra pennata fingentes, quibus color apud illos
non unus est. alterum enim caerulea specie, alterum clara
fingunt. ex his clarum superum et caeruleum inferum vocant,
inferi autem nomen soli datur, cum in inferiore hemisphaerio,
id est hiemalibus signis, cursum suum peragit,





</p></section><notes></notes></section>