<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


ideo in illis gravitate devergens ad fundum decidit, in
melle vero ut levior de loco victa sursum pellitur.’</p>
<p>9. ‘Quoniam ex his quae dicta sunt ingerunt se similes
quaestiones, cur, Dysari, ita mel et vinum diversis aetatibus
habentur optima, mel quod recentissimum, vinum
quod vetustissimum? unde est et illud proverbium quo
utuntur gulones, mulsum quod probe temperes miscendum
esse novo Hymettio et vetulo Falerno.’</p>
<p>10. ‘propterea,’
inquit ille, ‘quia inter se ingenio diversa sunt. vini
enim natura umida est, mellis arida. si dicto meo addubitaveris,
medicinae contemplator effectum. nam quae udanda
sunt corporis, vino foventur, quae siccanda sunt melle
detergentur. igitur longinquitate temporis de utroque aliquid
exsorbente vinum meracius fit, mel aridius et ita mel
suco privatur ut vinum aqua liberatur.’</p>
<p>11. ‘Nec hoc quod sequetur dissimile quaesitis est: cur
si vasa vini atque olei diutule semiplena custodias, vinum
ferme in acorem corrumpitur, oleo contra sapor suavior
conciliatur?’</p>
<p>12. ‘utrumque,’ Dysarius ait, ‘verum est. in illud
enim vacuum quod superne liquido caret aër advena
incidit, qui tenuissimum quemque umorem elicit et exorbet,
eo siccato vinum quasi spoliatum viribus, prout ingenio
imbecillum aut validum fuit, vel acore exasperatur vel
austeritate restringitur, oleum autem supervacuo umore
siccato velut mucore qui in eo latuit absterso adquirit novam
suavitatem saporis.’</p>
</section><notes></notes></section>