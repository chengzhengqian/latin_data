<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

in centonibus iacet,” lectulum monstrat. ea facetissima iuratio
Tremellio Scrofae cognomentum dedit.’</p>
<p><span class="br"></span><span class="lineNumber">7</span><span class="br"></span>Dum ista narrantur, unus a famulitio, cui provincia
erat admittere volentes dominum convenire, Evangelum
adesse nuntiat cum Dysario, qui tunc Romae praestare videbatur
ceteris medendi artem professis.</p>
<p>2. conrugato indicavere
vultu plerique de considentibus Evangeli interventum
otio suo inamoenum minusque placido conventui
congruentem. erat enim amarulenta dicacitate et lingua
proterve mordaci procax ac securus offensarum, quas sine
dilectu cari vel non amici in se passim verbis odia serentibus
provocabat. sed Praetextatus, ut erat in omnes aeque
placidus ac mitis, ut admitterentur missis obviis imperavit.</p>
<p>3. quos Horus ingredientes commodum consecutus comitabatur,
vir corpore atque animo iuxta validus, qui post
innumeras inter pugiles palmas ad philosophiae studia
migravit sectamque Antisthenis et Cratetis atque ipsius
Diogenis secutus inter Cynicos non incelebris habebatur.</p>
<p>4. sed Evangelus, postquam tantum coetum adsurgentem
sibi ingressus offendit, ‘casusne,’ inquit, ‘hos omnes ad te,
Praetextate, contraxit, an altius quiddam, cui remotis arbitris
opus sit, cogitaturi ex disposito convenistis? quod si ita
est, ut aestimo, abibo potius quam me vestris miscebo
secretis, a quibus me amovebit voluntas, licet fortuna fecisset
inruere.’</p>
<p>5. tunc Vettius, quamvis ad omnem patientiam
constanter animi tranquillitate firmus, non nihil
tamen consultatione tam proterva motus,</p>
<p>6. ‘si aut me,’ inquit,



</p></section><notes></notes></section>