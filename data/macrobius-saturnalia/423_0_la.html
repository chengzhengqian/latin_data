<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>13. Aristophanes autem comicus composito nomine ex harena
et Gargaris innumerabilem, ut eius lepos est, numerum
conatur exprimere. in fabula enim Acharneusin ait,</p>
<blockquote><p><span class="line">ἃ δ᾿ ὠδυνήθην, ψαμμακοσιογάργαρα.</span><span class="linebreak"></span></p></blockquote>
<p class="noindent">ψαμμακόσια autem seorsum pro multis Varro saepe in
Menippeis suis posuit, sed Aristophanes adiecit γάργαρα
ad significationem numerositatis innumerae.</p>
<p>14. est ergo
secundum haec sensus horum versuum talis: cum ea sit
anni temperies ut hiems serena sit, solstitium vero imbricum,
fructus optime proventiunt. haec autem adeo agris
necessaria sunt ut sine his nec illi natura fecundissimi
Mysiae agri responsuri sint opinioni fertilitatis quae de his
habetur.</p>
<p>15. addit Mysiae nominatim Gargara, quod ea
urbs posita in imis radicibus Idae montis defluentibus inde
umoribus inrigetur possitque videri solstitiales imbres non
magnopere desiderare.</p>
<p>16. hoc in loco ad fidem sensui faciendam
quod uliginosa sint non sola Gargara pro vicinia
montis, sed et universae Mysiae arva, adhiberi potest testis
Aeschylus:</p>
<blockquote><p><span class="line">ἰὼ Κάϊκ Μύσιαί τ᾿ ἐπιρροαί.</span><span class="linebreak"></span></p></blockquote>
<p>17. ‘Quid de Graecis in hoc loco traxerit diximus. addemus
praeterea hoc iucunditatis gratia et ut liqueat Vergilium
vestrum undique veterum sibi ornamenta traxisse,
unde hoc dixerit, “hiberno laetissima pulvere farra”:</p>
<p>18. in
</p></section><notes></notes></section>