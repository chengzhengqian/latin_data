<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


quid enim tam crassam materiam per faucium angusta fulciret
nisi eam vis naturae occultior hauriret?</p>
<p>15. hausta
vero ut non continuo lapsu per omne corpus, succedentibus
sibi foraminibus pervium, ad imum usque descendant
et talia qualia accepta sunt egerantur, sed salutare
officium digestionis expectent, secundae haec cura virtutis
est, quam Graeci, quia retentatrix est, vocant καθεκτικήν.</p>
<p>16. tertia quia cibum in aliud ex alio mutat, vocatur
ἀλλοιωτική. huic obsequuntur omnes, quia ipsa digestionibus
curat.</p>
<p>17. ventris enim duo sunt orificia, quorum superius
erectum recipit devorata et in follem ventris recondit.
hic est stomachus, qui paterfamilias dici meruit, quasi
omne animal solus gubernans, nam si aegrescat, vita in ancipiti
est, titubante alimoniae meatu, cui natura tamquam
rationis capaci velle ac nolle contribuit. inferius vero demissum
intestinis adiacentibus inseritur, et inde via est
egerendis.</p>
<p>18. ergo in ventre fit prima digestio, virtute
ἀλλοιωτικῇ in sucum vertente quicquid acceptum est,
cuius faex retrimenta sunt quae per intestina inferiore
orificio tradente labuntur, et officio quartae virtutis, cui
ἀποκριτκή nomen est, procuratur egestio.</p>
<p>19. ‘Ergo postquam in sucum cibus reformatur, hic iam
</p></section><notes></notes></section>