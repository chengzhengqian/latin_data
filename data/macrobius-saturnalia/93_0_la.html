<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

rem facere divinam, omnes autem postriduani dies seu
post Kalendas sive post Nonas Idusve ex aequo atri sunt,
ideo et Nonas inhabiles nuptiis esse dixerunt, ne nupta aut
postero die libertatem auspicaretur uxoriam aut atro immolaret,
quo nefas est sacra celebrari.</p>
<p><span class="br"></span><span class="lineNumber">16</span><span class="br"></span>‘Sed quia nos ad commemorationem dierum ordo deduxit,
de hoc quoque quod Hori nostri consultatio continet
pauca dicenda sunt.</p>
<p>2. Numa ut in menses annum, ita in
dies mensem quemque distribuit, diesque omnes aut festos
aut profestos aut intercisos vocavit. festi dis dicati sunt,
profesti hominibus ob administrandam rem privatam publicamque
concessi, intercisi deorum hominumque communes
sunt.</p>
<p>3. festis insunt sacrificia epulae ludi feriae,
profestis fasti comitiales comperendini stati proeliares. intercisi
in se non in alia dividuntur: illorum enim dierum
quibusdam horis fas est, quibusdam fas non est ius dicere.
nam cum hostia caeditur fari nefas est, inter caesa et porrecta
fari licet, rursus, cum adoletur non licet. ergo de divisione
festorum et profestorum dierum latius disserendum
est.</p>
<p>4. ‘Sacra celebritas est vel cum sacrificia dis offeruntur
vel cum dies divinis epulationibus celebratur vel cum ludi
in honorem aguntur deorum vel cum feriae observantur.</p>
</section><notes></notes></section>