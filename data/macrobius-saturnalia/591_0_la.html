<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


dictae adsentiris,’ ait, ‘annuas oportet, aut si est quod moveat,
proferre non pigeat, quia vis vestri sermonis obtinuit
ne invita aure vos audiam.’</p>
<p>20. ‘Omnia,’ inquit Eustathius, ‘a Dysario et luculente
et ex vero dicta sunt. sed illud pressius intuendum est,
utrum mensura caloris sit causa putredinis, ut ex maiore
calore non fieri et ex minore ac temperato provenire dicatur.
solis enim calor qui nimium fervet quando annus in
aestate est et hieme tepescit, putrefacit carnes aestate, non
hieme.</p>
<p>21. ergo nec luna propter submissiorem calorem
diffundit umores, sed nescio quae proprietas, quam Graeci
ἰδίωμα vocant, et quaedam natura inest lumini quod de
ea defluit, quae umectet corpora et velut occulto rore madefaciat
cui admixtus calor ipse lunaris putrefacit carnem
cui diutule fuerit infusus.</p>
<p>22. neque enim omnis calor
unius est qualitatis, ut hoc solo a se differat, si maior minorve
sit, sed esse in igne diversissimas qualitates nullam
secum habentes societatem, rebus manifestis probatur.</p>
<p>23. aurifices ad formandum aurum nullo nisi de paleis
utuntur igne, quia ceteri ad producendam hanc materiam
inhabiles habentur; medici in remediis concoquendis magis
de sarmentis quam ex alio ligno ignem requirunt.</p>
<p>24. qui vitro solvendo formandoque<a class="footnoteLink" href="#note_LCL512_304_60" id="target_note_LCL512_304_60"><sup>60</sup></a> curant de arbore cui
myricae nomen est igni suo escam ministrant; calor de
lignis oleae cum sit corporibus salutaris, perniciosus est
balneis et ad dissolvendas iuncturas marmorum efficaciter
noxius. non est ergo mirum si ratione proprietatis
quae singulis inest calor solis arefacit, lunaris umectat.</p>
</section><notes><section class="footnotes"><ul><li class="note" id="note_LCL512_304_60"><a class="footnoteCrossrefLink" href="#target_note_LCL512_304_60" title="Click to highlight in text"><sup class="lineRef">60</sup>formandoque J<sup>2</sup>W<sup>1</sup>: firm- ω</a></li><script type="text/javascript">document.getElementById('note_LCL512_304_60').style.display = "none";</script></ul></section></notes></section>