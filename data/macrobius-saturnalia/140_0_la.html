<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

amictum sustinens; lacrimae visione conspicientium manare
creduntur. quae imago, praeter quod lugentis est ut
diximus deae, terrae quoque hiemalis est, quo tempore
obnupta nubibus sole viduata stupet, fontesque veluti
terrae oculi uberius manant, agrique interim suo cultu vidui
maestam faciem sui monstrant.</p>
<p>6. sed cum sol emersit
ab inferioribus partibus terrae vernalisque aequinoctii
transgreditur fines augendo diem, tunc est Venus laeta et
pulchra: virent arva segetibus, prata herbis, arbores foliis.
ideo maiores nostri Aprilem mensem Veneri dicaverunt.</p>
<p>7. â€˜Similiter Phryges, fabulis et sacrorum administrationibus
immutatis, circa Matrem Deum et Attinem eadem
intellegi praestant.</p>
<p>8. quis enim ambigat Matrem Deum
terram haberi? haec dea leonibus vehitur, validis impetu
atque fervore animalibus, quae natura caeli est, cuius ambitu
aer continetur qui vehit terram.</p>
<p>9. solem vero sub nomine
Attinis ornant fistula et virga. fistula ordinem spiritus
inaequalis ostendit, quia venti, in quibus nulla aequalitas
est, propriam sumunt de sole substantiam; virga potestatem
solis adserit qui cuncta moderatur.</p>
<p>10. praecipuam autem
solis in his caerimoniis verti rationem hinc etiam potest
colligi, quod ritu eorum catabasi finita simulationeque
luctus peracta, celebratur laetitiae exordium a. d. Octavum







</p></section><notes></notes></section>