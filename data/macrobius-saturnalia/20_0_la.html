<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>20. ‘Sed nec “diecrastini” a doctissimo viro sine veterum
auctoritate prolatum est, quibus mos erat modo “diequinti,”
modo “diequinte” pro adverbio copulate dicere:
cuius indicium est quod syllaba secunda corripitur, quae
natura producitur cum solum dicitur “die.”</p>
<p>21. quod autem
diximus extremam istius vocis syllabam tum per “e”
tum per “i” scribi, consuetum id veteribus fuit ut his litteris
plerumque in fine indifferenter uterentur, sicuti “praefiscine”
et “praefiscini,” “proclive” et “proclivi.”</p>
<p>22. venit
ecce illius versus Pomponiani in mentem, qui est ex Atellania
quae Maevia inscribitur:</p>
<blockquote><p><span class="line">dies hic sextus, cum nihil egi:<a class="footnoteLink" href="#note_LCL510_40_18" id="target_note_LCL510_40_18"><sup>18</sup></a> diequarte moriar<a class="footnoteLink" href="#note_LCL510_40_19" id="target_note_LCL510_40_19"><sup>19</sup></a></span><span class="linebreak"></span>
<span class="line indent2">fame.</span><span class="linebreak"></span></p></blockquote>
<p>23. “diepristine” eodem modo dicebatur, quod significabat
die pristino, id est priore, quod nunc “pridie” dicitur, converso
compositionis ordine, quasi “pristino die.”</p>
<p>24. nec
infitias eo lectum apud veteres “die quarto”: sed invenitur
hoc de transacto, non de futuro positum. nam Cn. Mattius,
homo impense doctus, in Mimiambis pro eo dicit quod
“nudius quartus” nos dicimus in his versibus:</p>
<blockquote><p><span class="line">nuper—die quarto, ut recordor, et certe—</span><span class="linebreak"></span>
<span class="line">aquarium urceum<a class="footnoteLink" href="#note_LCL510_40_20" id="target_note_LCL510_40_20"><sup>20</sup></a> unicum domi fregit.</span><span class="linebreak"></span></p></blockquote>
</section><notes><section class="footnotes"><ul><li class="note" id="note_LCL510_40_18"><a class="footnoteCrossrefLink" href="#target_note_LCL510_40_18" title="Click to highlight in text"><sup class="lineRef">18</sup>egi ω, <span class="italic">Gell.</span>: edi <span class="italic">ed. Lugd. Bat.</span> 1597</a></li><script type="text/javascript">document.getElementById('note_LCL510_40_18').style.display = "none";</script><li class="note" id="note_LCL510_40_19"><a class="footnoteCrossrefLink" href="#target_note_LCL510_40_19" title="Click to highlight in text"><sup class="lineRef">19</sup>moriar ω, <span class="italic">Gell.</span>: emoriar <span class="italic">Schoppe apud Gell.</span></a></li><script type="text/javascript">document.getElementById('note_LCL510_40_19').style.display = "none";</script><li class="note" id="note_LCL510_40_20"><a class="footnoteCrossrefLink" href="#target_note_LCL510_40_20" title="Click to highlight in text"><sup class="lineRef">20</sup>urceum V<sup>2</sup>A, <span class="italic">Gell.</span> (urteum B<sup>2</sup>C): orci- <span class="italic">vel</span> orti- ω</a></li><script type="text/javascript">document.getElementById('note_LCL510_40_20').style.display = "none";</script></ul></section></notes></section>