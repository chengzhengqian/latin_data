<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


ille, ‘umidior est, cur calvitium patitur quod non nisi ex siccitate
contingit?’</p>
<p>3. ‘opportuna,’ inquit Dysarius, ‘obiectio:
sed ratio non obscura est. partes enim priores capitis fecit
natura rariores, ut quicquid superflui aut fumei flatus circa
cerebrum fuerit, evanescat per plures meatus. unde videmus
in siccis defunctorum capitibus velut quasdam suturas
quibus hemisphaeria, ut ita dixerim, capitis illigantur.
quibus igitur illi meatus fuerint ampliores, umorem siccitate
mutant et ideo tardius canescunt sed non calvitio carent.’</p>
<p>4. ‘si ergo siccitas calvos efficit et posteriora capitis
sicciora esse dixisti, cur calvum occipitium numquam videmus?’</p>
<p>5. ille respondit: ‘siccitas occipitii non ex vitio sed
ex natura est. ideo omnibus sicca sunt occipitia. ex illa autem
siccitate calvitium nascitur, quae per malam temperiem,
quam Graeci δυσκρασίαν solent vocare, contingit.</p>
<p>6. inde capillos<a class="footnoteLink" href="#note_LCL512_238_35" id="target_note_LCL512_238_35"><sup>35</sup></a> crispi, quia ita temperati sunt ut capite
sicciore sint, tarde canescunt, cito in calvitium transeunt.
contra qui capillo sunt rariore, non eo facile nudantur, nutriente
umore quod φλέγμα vocitatur; sed fit illis cita canities.
nam ideo albi sunt cani quia colorem umoris quo nutriuntur
imitantur.’</p>
<p>7. ‘si ergo senibus abundantia umoris
capillos in canitiem tinguit, cur senecta opinionem exactae
siccitatis accepit?’</p>
<p>8. ‘quia senecta,’ inquit ille, ‘extincto per
vetustatem naturali calore fit frigida, et ex illo frigore gelidi
et superflui nascuntur umores. ceterum liquor vitalis longaevitate
siccatus est; inde senecta sicca est inopia naturalis
umoris, umecta est abundantia vitiosi ex frigore procreati.</p>
</section><notes><section class="footnotes"><ul><li class="note" id="note_LCL512_238_35"><a class="footnoteCrossrefLink" href="#target_note_LCL512_238_35" title="Click to highlight in text"><sup class="lineRef">35</sup>capillos β<sub>2</sub>: capilli sunt a (inde <span class="italic">post</span> capilli <span class="italic">add.</span> G), capillo
R<sup>2</sup>ε, capilli F<sup>m</sup>A<sup>2</sup></a></li><script type="text/javascript">document.getElementById('note_LCL512_238_35').style.display = "none";</script></ul></section></notes></section>