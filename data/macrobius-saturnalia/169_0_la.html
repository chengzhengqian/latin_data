<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

provincia quam ille rexerat vidisset clipeatam imaginem
eius ingentibus lineamentis usque ad pectus ex more
pictam—erat autem Quintus ipse staturae parvae—ait,
“frater meus dimidius maior est quam totus.”</p>
<p>5. ‘In consulatu Vatinii, quem paucis diebus gessit, notabilis
Ciceronis urbanitas circumferebatur. “magnum ostentum,”
inquit, “anno Vatinii factum est, quod illo consule
nec bruma nec ver nec aestas nec autumnus fuit.” querenti
deinde Vatinio quod gravatus esset domum ad se infirmatum
venire, respondit, “volui in consulatu tuo venire, sed
nox me comprehendit.” ulcisci autem se Cicero videbatur,
ut qui respondisse sibi Vatinium meminerat, cum umeris
se rei publicae de exilio reportatum gloriaretur, “Unde
ergo tibi varices?”</p>
<p>6. ‘Caninius quoque Rebilus, qui uno die, ut iam Servius
rettulit, consul fuit, rostra cum ascendisset, pariter
honorem iniit consulatus et eieravit: quod Cicero omni
gaudens occasione urbanitatis increpuit, “λόγῳ θεωρητός<a class="footnoteLink" href="#note_LCL510_338_23" id="target_note_LCL510_338_23"><sup>23</sup></a>
est Caninius consul,” et deinde, “hoc consecutus
est Rebilus, ut quaereretur quibus consulibus consul fuerit.”





</p></section><notes><section class="footnotes"><ul><li class="note" id="note_LCL510_338_23"><a class="footnoteCrossrefLink" href="#target_note_LCL510_338_23" title="Click to highlight in text"><sup class="lineRef">23</sup>λόγῳ θεωρητός scripsi: ΛΟΤΟΘΕΩΡΗΤΟϹ ω</a></li><script type="text/javascript">document.getElementById('note_LCL510_338_23').style.display = "none";</script></ul></section></notes></section>