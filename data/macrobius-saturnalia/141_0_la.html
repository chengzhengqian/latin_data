<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

Kalendas Apriles. quem diem Hilaria appellant, quo primum
tempore sol diem longiorem nocte protendit.</p>
<p>11. ‘Idem sub diversis nominibus religionis effectus est
apud Aegyptios cum Isis Osirin luget. nec in occulto est
neque aliud esse Osirin quam solem, nec Isin aliud esse
quam terram (ut diximus) naturamve rerum, eademque
ratio quae circa Adonin et Attinem vertitur in Aegyptia
quoque religione luctum et laetitiam vicibus annuae administrationis
alternat.</p>
<p>12. hunc Osirin Aegyptii ut solem
esse adserant, quotiens hieroglyphicis litteris suis exprimere
volunt, insculpunt sceptron inque eo speciem oculi
exprimunt, et hoc signo Osirin monstrant, significantes
hunc deum solem esse regalique potestate sublimem
cuncta despicere, quia solem Iovis oculum appellat antiquitas.</p>
<p>13. apud eosdem Apollo, qui est sol, Horus vocatur,
ex quo et horae viginti quattuor quibus dies noxque
conficitur nomen acceperunt et quattuor tempora quibus
annuus orbis impletur ὧραι<a class="footnoteLink" href="#note_LCL510_282_133" id="target_note_LCL510_282_133"><sup>133</sup></a> vocantur.</p>
<p>14. ‘Idem Aegyptii volentes ipsius solis nomine dicare
simulacrum figuravere raso capite sed dextra parte crine
remanente. servatus crinis docet solem naturae rerum
numquam esse in operto, dempti autem capilli residente





</p></section><notes><section class="footnotes"><ul><li class="note" id="note_LCL510_282_133"><a class="footnoteCrossrefLink" href="#target_note_LCL510_282_133" title="Click to highlight in text"><sup class="lineRef">133</sup>ὧραι <span class="italic">Jan</span>: horae ω</a></li><script type="text/javascript">document.getElementById('note_LCL510_282_133').style.display = "none";</script></ul></section></notes></section>