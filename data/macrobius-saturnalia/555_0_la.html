<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>15. ‘Ergo diximus quae in homine sine sensu sint et
quae hoc causa faciat indicatum est. reliqua pars debiti mei
de eo est cur cerebrum, cum sensum non habeat, sensus
gubernet. sed de hoc quoque temptabo, si potero, esse solvendo.</p>
<p>16. ‘Sensus de quibus loquimur quinque sunt: visus, auditus,
odoratus, gustus et tactus. hi aut corporei sunt aut
circa corpus, solisque sunt caducis corporibus familiares.
nulli enim divino corpori sensus inest, anima vero omni
corpore, vel si divinum sit, ipsa divinior est. ergo, si dignitas
divinorum corporum sensum dedignatur, quasi aptum
caducis, multo magis anima maioris est maiestatis quam ut
sensu egeat.</p>
<p>17. ut autem homo constet et vivum animal
sit, anima praestat, quae corpus inluminat. porro inluminat
inhabitando et habitatio eius in cerebro est. sphaeralis
enim natura et ad nos de alto veniens, partem in homine et
altam et sphaeralem tenuit et quae sensu careat, qui non
est animae necessarius.</p>
<p>18. sed quia necessarius animali
est, locat in cavernis cerebri spiramentum de effectibus
suis: cuius spiramenti natura haec est ut sensus et ingerat
et gubernet.</p>
<p>19. de his ergo cavernis, quas ventres cerebri
nostra vocavit antiquitas, nascuntur nervorum septem συζυγίαι.
cui rei nomen quod ipse voles Latinum facito. Nos






</p></section><notes></notes></section>