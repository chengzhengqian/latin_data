<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<blockquote><p><span class="line">et ductus cornu stabit sacer hircus ad aras,<a class="footnoteLink" href="#note_LCL511_42_25" id="target_note_LCL511_42_25"><sup>25</sup></a></span><span class="linebreak"></span></p></blockquote>
<p class="noindent">et alibi:</p>
<blockquote><p><span class="line">et statuam ante aras aurata fronte iuvencum.</span><span class="linebreak"></span></p></blockquote>
<p>9. ‘Adeo autem omnem pietatem in sacrificiis quae dis
exhibenda sunt ponit, ut propter contrariam causam Mezentium
vocaverit contemptorem deorum. neque enim, ut
Aspro videtur, ideo contemptor divum dictus est, quod
sine respectu deorum in homines impius fuerit, alioquin
multo magis hoc de Busiride dixisset, quem longe crudeliorem
inlaudatum vocasse contentus est.</p>
<p>10. sed veram
huius contumacissimi nominis causam in primo libro originum
Catonis diligens lector inveniet: ait enim Mezentium
Rutulis imperasse ut sibi offerrent quas dis primitias offerebant,
et Latinos omnes similis imperii metu ita vovisse:
“Iuppiter, si tibi magis cordi est nos ea tibi dare potius
quam Mezentio, uti nos victores facias.”</p>
<p>11. ergo quod
divinos honores sibi exegerat, merito dictus a Vergilio
contemptor deorum. hinc pia illa insultatio sacerdotis:</p>
<blockquote><p><span class="line">. . . haec sunt spolia et de rege superbo</span><span class="linebreak"></span>
<span class="line">primitiae,</span><span class="linebreak"></span></p></blockquote>
</section><notes><section class="footnotes"><ul><li class="note" id="note_LCL511_42_25"><a class="footnoteCrossrefLink" href="#target_note_LCL511_42_25" title="Click to highlight in text"><sup class="lineRef">25</sup>aras] aram <span class="italic">Verg.</span></a></li><script type="text/javascript">document.getElementById('note_LCL511_42_25').style.display = "none";</script></ul></section></notes></section>