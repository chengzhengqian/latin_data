<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p class="noindent">Lucretius in quinto:</p>
<blockquote><p><span class="line">sed<a class="footnoteLink" href="#note_LCL512_58_89" id="target_note_LCL512_58_89"><sup>89</sup></a> tamen interdum magno quaesita labore,</span><span class="linebreak"></span>
<span class="line">cum iam per terras frondent atque omnia florent,</span><span class="linebreak"></span>
<span class="line">aut nimiis torrens<a class="footnoteLink" href="#note_LCL512_58_90" id="target_note_LCL512_58_90"><sup>90</sup></a> fervoribus aetherius sol</span><span class="linebreak"></span>
<span class="line">aut subiti perimunt imbres gelidaeque pruinae,</span><span class="linebreak"></span>
<span class="line">flabraque ventorum violento turbine vexant.</span><span class="linebreak"></span></p></blockquote>
<p>30. ‘Sunt alii loci plurimorum versuum quos Maro in
opus suum cum paucorum immutatione verborum a veteribus
transtulit. et quia longum est numerosos versus ex
utroque transcribere, libros veteres notabo, ut qui volet
illic legendo aequalitatem locorum conferendo miretur.</p>
<p>31. in primo Aeneidos tempestas describitur, et Venus
apud Iovem queritur de periculis filii, et Iuppiter eam de
futurorum prosperitate solatur. hic locus totus sumptus a
Naevio est ex primo libro belli Punici. illic enim aeque Venus,
Troianis tempestate laborantibus, cum Iove queritur,
et sequuntur verba Iovis filiam consolantis spe futurorum.</p>
<p>32. item de Pandaro et Bitia aperientibus portas locus
acceptus est ex libro quinto decimo Ennii, qui induxit Histros
duos in obsidione erupisse porta et stragem de obsidente
hoste fecisse.</p>
<p>33. ‘Nec Tullio compilando, dummodo undique ornamenta
sibi conferret, abstinuit:</p>
<blockquote><p><span class="line indent3">O fama ingens, ingentior armis,</span><span class="linebreak"></span>
<span class="line">vir Troiane . . .</span><span class="linebreak"></span></p></blockquote>
</section><notes><section class="footnotes"><ul><li class="note" id="note_LCL512_58_89"><a class="footnoteCrossrefLink" href="#target_note_LCL512_58_89" title="Click to highlight in text"><sup class="lineRef">89</sup>sed] et <span class="italic">Lucr.</span></a></li><script type="text/javascript">document.getElementById('note_LCL512_58_89').style.display = "none";</script><li class="note" id="note_LCL512_58_90"><a class="footnoteCrossrefLink" href="#target_note_LCL512_58_90" title="Click to highlight in text"><sup class="lineRef">90</sup>torrens] torret <span class="italic">Lucr.</span></a></li><script type="text/javascript">document.getElementById('note_LCL512_58_90').style.display = "none";</script></ul></section></notes></section>