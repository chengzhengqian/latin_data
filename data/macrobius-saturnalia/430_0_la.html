<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

quam historiae. ego tamen arbitror non poculo Herculem
maria transvectum sed navigio cui scypho nomen
fuit ita ut supra cantharum et carchesium et a cymbis derivata
cymbia, omnia haec asseruimus esse navigiorum vocabula.</p>
<p><span class="br"></span><span class="lineNumber">22</span><span class="br"></span>‘Nomina quoque Vergilius non numquam ex antiquissimis
Graecorum historiis mutuatur. scitis apud illum unam
ex comitibus Dianae “Opin” vocari, quod nomen vulgo fortasse
temere impositum vel etiam fictum putatur ab ignorantibus
insidiosum poetam cognomen, quod a veteribus
Graecis scriptoribus ipsi Dianae fuerat impositum, comiti
eius adsignare voluisse.</p>
<p>2. sed Vergilius sic ait:</p>
<blockquote><p><span class="line">velocem interea superis in sedibus Opin,</span><span class="linebreak"></span>
<span class="line">unam ex virginibus sociis sacraque caterva,</span><span class="linebreak"></span>
<span class="line">compellabat et has tristis Latonia voces</span><span class="linebreak"></span>
<span class="line">ore dabat;</span><span class="linebreak"></span></p></blockquote>
<p class="noindent">et infra:</p>
<blockquote><p><span class="line">at Triviae custos iam dudum in montibus Opis.</span><span class="linebreak"></span></p></blockquote>
<p>3. Opin inquit comitem et sociam Dianae. sed audite unde
Vergilius hoc nomen acceperit qui, ut dixi, quod epitheton
ipsiusce legerat sociae eius imposuit.</p>
<p>4. Alexander Aetolus,
poeta egregius, in libro qui inscribitur Musae, refert quanto
studio populus Ephesius dedicato templo Dianae curaverit,
praemiis propositis ut qui tunc erant poetae ingeniosissimi
in deam carmina diversa componerent. in his


</p></section><notes></notes></section>