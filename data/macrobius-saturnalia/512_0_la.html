<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


componam, aperio quidem philosophiae tricliniorum
fores, sed spondeo sic interfuturam, ne mensuram
notae sibi ac sectatoribus suis dispensationis excedat.’</p>
<p>8. Tunc Rufius: ‘quia te unicum, Eustathi,’ inquit, ‘sectatorem
philosophiae nostra aetas tulit, oratus sis ut modum
dispensationis quam das ei convivanti nobis ipse
patefacias.’</p>
<p>9. Et Eustathius: ‘primum hoc eam scio servaturam,
ut secum aestimet praesentium ingenia convivarum,
et si plures peritos vel saltem amatores sui in convivii
societate reppererit, sermonem de se patietur agitari, quia
velut paucae litterae mutae dispersae inter multas vocales
in societatem vocis facile mansuescunt, ita rariores imperiti
gaudentes consortio peritorum aut consonant si qua possunt,
aut rerum talium capiuntur auditu.</p>
<p>10. si vero plures
ab institutione disciplinae huius alieni sint, prudentibus,
qui pauciores intererunt, sanciet dissimulationem sui, et
patietur loquacitatem maiori parti amiciorem sonare, ne
rara nobilitas a plebe tumultuosiore turbetur.</p>
<p>11. ‘Et haec una est de philosophiae virtutibus, quia
cum orator non aliter nisi orando probetur, philosophus
non minus tacendo pro tempore quam loquendo philosophatur.
sic ergo pauci qui aderunt doctiores in consensum
rudis consortii salva et intra se quiescente veri notione
migrabunt, ut omnis discordiae suspicio facessat.</p>
<p>12. nec
mirum si doctus faciet quod fecit quondam Pisistratus
</p></section><notes></notes></section>