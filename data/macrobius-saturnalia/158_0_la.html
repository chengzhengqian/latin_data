<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

proferam: modo memineritis a Servio nostro exigendum ut
quidquid obscurum videbitur quasi litteratorum omnium
longe maximus palam faciat.’</p>
<p>21. His dictis et universo coetui complacitis Praetextatus
cum in se conversa omnium ora vidisset, ‘philosophia,’
inquit, ‘quod unicum est munus deorum et disciplina disciplinarum,
honoranda est anteloquio, unde meminerit
Eustathius primum sibi locum ad disserendum omni alia
professione cedente concessum. huic tu, mi Flaviane, succedes
ut et auditu vestro recreer et aliquanto silentio instaurem
vires loquendi.’</p>
<p>22. Inter haec servilis moderator obsequii, cui cura vel
adolendi Penates vel struendi penum et domesticorum actuum
ministros regendi, admonet dominum familiam pro
sollemnitate annui moris epulatam.</p>
<p>23. hoc enim festo religiosae
domus prius famulos instructis tamquam ad usum
domini dapibus honorant, et ita demum patribus familias
mensae apparatus novatur. insinuat igitur praesul famulitii
cenae tempus et dominos iam vocare.</p>
<p>24. tum Praetextatus:
‘reservandus igitur est Vergilius noster ad meliorem
partem diei, ut mane novum inspiciendo per ordinem carmini
destinemus. nunc hora nos admonet ut honore vestro
haec mensa dignetur. sed Eustathius et post hunc Nicomachus
meminerint crastina dissertatione servari sibi anteloquii
functionem.’</p>
<p>25. et Flavianus: ‘ex placita iam vos
lege convenio, ut sequenti die Penates mei beari se tanti





</p></section><notes></notes></section>