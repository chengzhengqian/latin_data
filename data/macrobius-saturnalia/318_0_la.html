<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

haec ex aequo impossibilia putentur, vel Iovi fulmen vel
Herculi clavam vel versum Homero subtrahere, quod etsi
fieri possent, alium tamen nullum deceret vel fulmen
praeter Iovem iacere, vel certare praeter Herculem robore,
vel canere quod cecinit Homerus: hic opportune in
opus suum quae prior vates dixerat transferendo fecit ut
sua esse credantur. ergo pro voto omnium feceris si cum
hoc coetu communicata velis quaecumque vestro noster
poeta mutuatus est.’</p>
<p>17. ‘cedo igitur,’ Eustathius ait, ‘Vergilianum volumen,
quia locos singulos eius inspiciens Homericorum versuum
promptius admonebor.’ cumque Symmachi iussu famulus
de bibliotheca petitum librum detulisset, temere volvit
Eustathius ut versus quos fors obtulisset inspiceret et,</p>
<p>18. ‘videte,’ inquit, ‘portum ad civitatem Didonis ex Ithaca
migrantem:</p>
<blockquote><p><span class="line">est in secessu longo locus: insula portum</span><span class="linebreak"></span>
<span class="line">efficit obiectu laterum, quibus omnis ab alto</span><span class="linebreak"></span>
<span class="line">frangitur inque sinus scindit sese unda reductos.</span><span class="linebreak"></span>
<span class="line">hinc atque hinc vastae rupes geminique minantur</span><span class="linebreak"></span>
<span class="line">in caelum scopuli, quorum sub vertice late</span><span class="linebreak"></span>
<span class="line">aequora tuta silent; tum silvis scaena coruscis</span><span class="linebreak"></span>
<span class="line">desuper horrentique atrum nemus imminet umbra.</span><span class="linebreak"></span>
</p></blockquote></section><notes></notes></section>