<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

“Patrem” quasi deorum deum, “Iunonium” quasi non solum
mensis Ianuarii sed mensium omnium ingressus tenentem;
in dicione autem Iunonis sunt omnes Kalendae,
unde et Varro libro quinto rerum divinarum scribit Iano
duodecim aras pro totidem mensibus dedicatas; “Consivium”
a conserendo, id est a propagine generis humani,
quae Iano auctore conseritur; “Quirinum”<a class="footnoteLink" href="#note_LCL510_98_49" id="target_note_LCL510_98_49"><sup>49</sup></a> quasi bellorum
potentem, ab hasta quam Sabini “curin” vocant; “Patulcium”
et “Clusivium” quia bello caulae eius patent, pace
clauduntur. huius autem rei haec causa narratur.</p>
<p>17. ‘Cum bello Sabino, quod virginum raptarum gratia
commissum est, Romani portam quae sub radicibus collis
Viminalis erat (quae postea ex eventu Ianualis vocata est)
claudere festinarent, quia in ipsam hostes ruebant, postquam
est clausa, mox sponte patefacta est; cumque iterum
ac tertio idem contigisset, armati plurimi pro limine, quia
claudere nequibant, custodes steterunt, cumque ex alia
parte acerrimo proelio certaretur, subito fama pertulit fusos
a Tatio nostros.</p>
<p>18. quam ob causam Romani, qui aditum
tuebantur, territi profugerunt cumque Sabini per portam
patentem inrupturi essent, fertur ex aede<a class="footnoteLink" href="#note_LCL510_98_50" id="target_note_LCL510_98_50"><sup>50</sup></a> Iani per
hanc portam magnam vim torrentium undis scatentibus









</p></section><notes><section class="footnotes"><ul><li class="note" id="note_LCL510_98_49"><a class="footnoteCrossrefLink" href="#target_note_LCL510_98_49" title="Click to highlight in text"><sup class="lineRef">49</sup>Quirinum Vβ<sub>2</sub>: -inium αβ<sub>1</sub>AC<sup>2</sup></a></li><script type="text/javascript">document.getElementById('note_LCL510_98_49').style.display = "none";</script><li class="note" id="note_LCL510_98_50"><a class="footnoteCrossrefLink" href="#target_note_LCL510_98_50" title="Click to highlight in text"><sup class="lineRef">50</sup>aede β<sub>2</sub>: sede ω</a></li><script type="text/javascript">document.getElementById('note_LCL510_98_50').style.display = "none";</script></ul></section></notes></section>