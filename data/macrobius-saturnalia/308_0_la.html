<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

velut in musica concordiam dissonorum.</p>
<p>19. quippe
si mundum ipsum diligenter inspicias, magnam similitudinem
divini illius et huius poetici operis invenies. nam qualiter
eloquentia Maronis ad omnium mores integra est,
nunc brevis, nunc copiosa, nunc sicca, nunc florida, nunc
simul omnia, interdum lenis aut torrens: sic terra ipsa hic
laeta segetibus et pratis, ibi silvis et rupibus hispida, hic
sicca harenis, hic irrigua fontibus, pars vasto aperitur mari.</p>
<p>20. ignoscite nec nimium me vocetis, qui naturae rerum
Vergilium comparavi. intra ipsum enim mihi visum est, si
dicerem decem rhetorum qui apud Athenas Atticas floruerunt
stilos inter se diversos hunc unum permiscuisse.’<a class="footnoteLink" href="#note_LCL511_224_7" id="target_note_LCL511_224_7"><sup>7</sup></a></p>
<p><span class="br"></span><span class="lineNumber">2</span><span class="br"></span>Tunc Evangelus irridenti similis, ‘bene,’ inquit ‘opifici
deo a rure Mantuano poetam comparas quem Graecos
rhetoras, quorum fecisti mentionem, nec omnino legisse
adseveraverim! unde enim Veneto rusticis parentibus
nato, inter silvas et frutices educto, vel levis Graecarum
notitia litterarum?’</p>
<p>2. et Eustathius, ‘cave,’ inquit, ‘Euangele,
Graecorum quemquam vel de summis auctoribus
tantam Graecae doctrinae hausisse copiam credas, quantam
sollertia Maronis vel adsecuta est vel in suo opere digessit.




</p></section><notes><section class="footnotes"><ul><li class="note" id="note_LCL511_224_7"><a class="footnoteCrossrefLink" href="#target_note_LCL511_224_7" title="Click to highlight in text"><sup class="lineRef">7</sup><span class="italic">post</span> permiscuisse <span class="italic">add.</span> DE R(H)ET(H)ORICIS OBSERVATIONIBVS
VIRGILII (VER- N) FINIT ω, <span class="italic">om.</span> P</a></li><script type="text/javascript">document.getElementById('note_LCL511_224_7').style.display = "none";</script></ul></section></notes></section>