<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


sine tuitione alterius adpositi videbatur. nam pollex
ita inferior est ut vix radicem eius excedat. medium
et minimum vitaverunt (inquit) ut ineptos, alterum
magnitudine, brevitate alterum; et electus est qui
ab utroque clauditur et minus officii gerit et ideo
servando anulo magis adcommodatus est.</p>
<p>16. haec sunt quae lectio pontificalis habet. unus quisque
ut volet vel Etruscam vel Aegyptiacam opinionem sequatur.’</p>
<p>17. Inter haec Horus ad consulendum reversus, ‘scis,’
inquit, ‘Dysari, praeter hunc vestitum qui me tegit nihil
me in omni censu aliud habere. unde nec servus mihi est,
nec ut sit opto, sed omnem usum qui vivo ministrandus est,
ego mihimet subministro.</p>
<p>18. nuper ergo cum in Ostiensi
oppido morarer, sordidatum pallium meum in mari diutule
lavi et super litus sole siccavi, nihiloque minus eaedem
in ipso post ablutionem maculae sordium visebantur.
cumque me res ista stupefaceret, adsistens forte nauta,
“quin potius,” ait, “in fluvio ablue pallium tuum si vis emaculatum.”
parui ut verum probarem, et aqua dulci ablutum
atque siccatum vidi splendori suo redditum, et ex illo causam
requiro cur magis dulcis quam salsa aqua idonea sit
sordibus abluendis?’</p>
<p>19. ‘Iamdudum,’ Dysarius inquit, ‘haec quaestio ab





</p></section><notes></notes></section>