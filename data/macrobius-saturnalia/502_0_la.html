<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

unde quid de hoc verbo sentiendum sit quaeso me doceas.’</p>
<p>8. Et Servius: ‘Nigidius, homo omnium bonarum artium
disciplinis egregius, “mature,” inquit, “est quod neque citius
neque serius sed medium quiddam et temperatum
est.” bene atque proprie Nigidius. nam et in frugibus et in
pomis “matura” dicuntur quae neque cruda et immitia
sunt neque caduca et nimium cocta sed tempore suo temperate
adulta.</p>
<p>9. hanc interpretationem Nigidianam divus
Augustus duobus verbis Graecis eleganter exprimebat.
nam et dicere in sermonibus et scribere in epistulis solitum
ferunt σπεῦδε βραδέως, per quod monebat ut ad rem
agendam simul adhiberetur et industriae celeritas et tarditas
diligentiae, ex quibus duobus contrariis fit maturitas.</p>
<p>10. sic ergo et Vergilius inducit Neptunum discessum ventis
imperantem ut et tam cito discedant tamquam fugiant,
et tamen flandi mediocritatem in regressu teneant, tamquam
mature id est temperate abeuntes. veretur enim ne
ipso discessu classi noceant dum raptu nimio tamquam per
fugam redeunt.</p>
<p>11. idem Vergilius duo ista verba “maturare”
et “properare” tamquam plane contraria scitissime
separavit in his versibus:</p>
<blockquote><p><span class="line">frigidus agricolas<a class="footnoteLink" href="#note_LCL512_126_163" id="target_note_LCL512_126_163"><sup>163</sup></a> siquando continet imber,</span><span class="linebreak"></span>
<span class="line">multa, forent quae mox caelo properanda sereno,</span><span class="linebreak"></span>
<span class="line">maturare datur.</span><span class="linebreak"></span></p></blockquote>
</section><notes><section class="footnotes"><ul><li class="note" id="note_LCL512_126_163"><a class="footnoteCrossrefLink" href="#target_note_LCL512_126_163" title="Click to highlight in text"><sup class="lineRef">163</sup>agricolas] -lam <span class="italic">Verg.</span></a></li><script type="text/javascript">document.getElementById('note_LCL512_126_163').style.display = "none";</script></ul></section></notes></section>