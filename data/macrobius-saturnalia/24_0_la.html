<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>8. “milli passum” dixit pro “mille passibus” et “milli
nummum” pro “mille nummis” aperteque ostendit “mille”
et vocabulum esse et singulari numero dici et casum
etiam capere ablativum eiusque plurativum esse “milia.”</p>
<p>9. “mille” enim non ex eo ponitur quod Graece χίλια dicuntur
sed quod χιλιὰς,<a class="footnoteLink" href="#note_LCL510_48_31" id="target_note_LCL510_48_31"><sup>31</sup></a> et sicut una et duae
χιλιὰδες ita “unum mille” et “duo milia” veteres certa
atque directa ratione dicebant.</p>
<p>10. et heus tu hisne tam
doctis viris, quorum M. Cicero et Varro imitatores se gloriantur,
adimere vis in verborum comitiis ius suffragandi et
tamquam sexagenarios maiores de ponte deicies?</p>
<p>11. plura
de hoc dissereremus, ni vos invitos ab invito discedere
hora cogeret. sed vultisne diem sequentem, quem plerique
omnes abaco et latrunculis conterunt, nos istis sobriis
fabulis a primo lucis in cenae tempus, ipsam quoque
cenam non obrutam poculis non lascivientem ferculis sed
quaestionibus doctis pudicam et mutuis ex lecto relationibus
exigamus?</p>
<p>12. sic enim ferias prae omni negotio fetas
commodi senserimus, non animum, ut dicitur, remittentes—nam “remittere,” inquit Musonius, “animum quasi
amittere est”—sed demulcentes eum paulum atque laxantes
iucundis honestisque sermonum inlectationibus. quod




</p></section><notes><section class="footnotes"><ul><li class="note" id="note_LCL510_48_31"><a class="footnoteCrossrefLink" href="#target_note_LCL510_48_31" title="Click to highlight in text"><sup class="lineRef">31</sup>χίλια. . . χιλιὰς W<sup>2</sup>: chilia . . . chilias ω</a></li><script type="text/javascript">document.getElementById('note_LCL510_48_31').style.display = "none";</script></ul></section></notes></section>