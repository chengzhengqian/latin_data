<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


ille se legatum de libertate patriae ad Caesarem
venisse respondit—ita expressit publicam servitutem:
“ἐὰν ἐπιτύχῃς, καὶ περὶ ἡμῶν πρέσβευσον.”</p>
<p>13. ‘Vigebat in eo excedens iocos et seria mordacitas, ut
hoc est ex epistula ad C. Cassium dictatoris violatorem:
“vellem idibus Martiis me ad cenam invitasses, profecto
reliquiarum nihil fuisset. nunc me reliquiae vestrae exercent.”
idem Cicero de Pisone genero et de M. Lepido lepidissime
cavillatus est—’</p>
<p>14. Dicente adhuc Symmacho et, ut videbatur, plura
dicturo intercedens Avienus, ut fieri in sermonibus convivalibus
solet, ‘nec Augustus,’ inquit, ‘Caesar in huius modi
dicacitate quoquam minor et fortasse nec Tullio, et, si volentibus
vobis erit, aliqua eius quae memoria suggesserit
relaturus sum.’</p>
<p>15. et Horus: ‘permitte, Aviene, Symmachus
explicet de his quos iam nominaverat dicta Ciceronis,
et opportunius quae de Augusto vis referre succedent.’</p>
<p>16. reticente Avieno Symmachus: ‘Cicero, inquam, cum
Piso gener eius mollius incederet, filia autem concitatius,
ait filiae “ambula tamquam vir,” et cum M. Lepidus in senatu
dixisset patribus conscriptis . . ., Tullius ait, “ego non
tanti fecissem ὁμοιόπτωτον.” sed perge, Aviene, ne ultra
te dicturientem retardem.’</p>
</section><notes></notes></section>