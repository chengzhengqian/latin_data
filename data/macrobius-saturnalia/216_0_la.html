<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<blockquote><p><span class="line">quattuor eximios praestanti corpore tauros,</span><span class="linebreak"></span></p></blockquote>
<p class="noindent">ubi quod eximuntur “eximios,” quod eliguntur “praestanti
corpore” dicendo monstravit.</p>
<p>7. ‘“Ambarvalis” hostia est, ut ait Pompeius Festus,
quae rei divinae causa circum arva ducitur ab his qui pro
frugibus faciunt. huius sacrificii mentionem in Bucolicis
habet ubi de apotheosi Daphnidis loquitur:</p>
<blockquote><p><span class="line">haec tibi semper erunt, et cum sollemnia vota</span><span class="linebreak"></span>
<span class="line">reddemus nymphis et cum lustrabimus agros,</span><span class="linebreak"></span></p></blockquote>
<p class="noindent">ubi “lustrare” significat “circumire”: hinc enim videlicet et
nomen hostiae adquisitum est, ab ambiendis arvis, sed et
in Georgicorum libro primo:</p>
<blockquote><p><span class="line">terque novas circum felix eat hostia fruges.</span><span class="linebreak"></span></p></blockquote>
<p>8. observatum est a sacrificantibus ut si hostia quae ad aras
duceretur fuisset vehementius reluctata ostendissetque se
invitam altaribus admoveri, amoveretur quia invito deo offerri
eam putabant. quae autem stetisset oblata, hanc volenti
numini dari aestimabant. hinc noster:</p>
</section><notes></notes></section>