<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p><span class="br"></span><span class="lineNumber">4</span><span class="br"></span>Hic cum omnes quasi vetustatis promptuarium Albini
memoriam laudavissent, Praetextatus Avienum videns
Rufio insusurrantem, ‘quidnam hoc est, mi Aviene,’ inquit,
‘quod uni Albino indicatum, clam ceteris esse velis?’</p>
<p>2. tum ille: ‘moveor quidem auctoritate Caecinae, nec ignoro
errorem in tantam non cadere doctrinam. aures tamen
meas ista verborum novitas perculit, cum “noctu futura”
et “die crastini” magis quam “futura nocte” et “die
crastino” dicere, ut regulis placet, maluit.</p>
<p>3. nam “noctu”
non appellatio sed adverbium est. porro “futura,” quod nomen
est, non potest cum adverbio convenire, nec dubium
est hoc inter se esse “noctu” et “nocte” quod “diu” et “die.”
et rursus “die” et “crastini” non de eodem casu sunt, et nisi
casus idem nomina in huius modi elocutione non iungit.
“Saturnaliorum” deinde cur malimus quam “Saturnalium”
dicere opto dinoscere.’</p>
<p>4. ad haec cum Caecina renidens
taceret et Servius a Symmacho rogatus esset quidnam de
his existimaret, ‘licet,’ inquit, ‘in hoc coetu non minus doctrina
quam nobilitate reverendo magis mihi discendum sit
quam docendum, famulabor tamen arbitrio iubentis et insinuabo
primum de Saturnalibus, post de ceteris, unde sit
sic eloquendi non novitas.</p>
<p>5. ‘Qui “Saturnalium” dicit regula innititur: nomina
enim quae dativum pluralem in “bus” mittunt numquam
genetivum eiusdem numeri syllaba crevisse patiuntur, sed
aut totidem habet, ut “monilibus monilium” “sedilibus sedilium,”


</p></section><notes></notes></section>