<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>7. Et Servius: ‘de verbo “vexasse” ita responderi posse
arbitror: vexasse grave verbum est tractumque ab eo videtur
quod est vehere in quo inest iam vis quaedam alieni arbitrii,
non enim sui potens est qui vehitur. vexare autem,
quod ex eo inclinatum est, vi atque motu procul dubio vastiore
est.</p>
<p>8. nam qui fertur et raptatur atque huc et illuc
distrahitur, is “vexari” proprie dicitur sicuti “taxare” pressius
crebriusque est quam “tangere,” unde id procul dubio
inclinatum est, et “iactare” multo fusius largiusque est
quam “iacere,” unde id verbum traductum est, “quassare”
etiam quam “quatere” gravius violentiusque est.</p>
<p>9. non igitur
quia vulgo dici solet vexatum esse quem fumo aut vento
aut pulvere, propterea debet vis vera atque natura verbi
deperire, quae a veteribus, qui proprie atque signate locuti
sunt, ita ut decuit conservata est.</p>
<p>10. M. Catonis verba sunt
ex oratione quam de Achaeis scripsit: “cumque Hannibal
terram Italiam laceraret atque vexaret.” “vexatam” Italiam
dixit Cato ab Hannibale, quando nullum calamitatis aut
saevitiae aut immanitatis genus reperiri queat quod in eo
tempore Italia non perpessa sit.</p>
<p>11. M. Tullius quarto in
Verrem: “quae ab isto sic spoliata atque direpta est, non ut
ab hoste aliquo, qui tamen in bello religionem et consuetudinis
iura retineret, sed ut a barbaris praedonibus vexata
esse videatur.”</p>
<p>12. ‘De “inlaudato” autem duo videntur responderi
posse. unum est eiusmodi: nemo quisquam tam efflictis est
</p></section><notes></notes></section>