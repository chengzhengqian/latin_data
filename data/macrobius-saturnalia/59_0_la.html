<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

isti de domino loquantur, quibus coram domino loqui non
licet. at illi quibus non tantum praesentibus dominis sed
cum ipsis erat sermo, quorum os non consuebatur, parati
erant pro domino porrigere cervicem et periculum imminens
in caput suum vertere: in conviviis loquebantur sed in
tormentis tacebant.</p>
<p>16. ‘Vis exercitas in servili pectore virtutes recenseamus?
primus tibi Vrbinus occurrat: qui cum iussus occidi
in Reatino lateret, latebris proditis unus ex servis anulo
eius et veste insignitus in cubiculo ad quod inruebant qui
persequebantur pro domino iacuit militibusque ingredientibus
cervicem praebuit et ictum tamquam Vrbinus
excepit. Vrbinus postea restitutus monumentum ei fecit titulo
scriptionis qui tantum meritum loqueretur adiecto.</p>
<p>17. ‘Aesopus libertus Demosthenis, conscius adulterii
quod cum Iulia patronus admiserat, tortus diutissime perseveravit
non prodere patronum, donec aliis coarguentibus
consciis Demosthenes ipse fateretur.</p>
<p>18. Et ne aestimes
ab uno facile celari posse secretum, Labienum ope
libertorum latentem ut indicarent liberti nullo tormentorum
genere compulsi sunt.</p>
<p>‘Ac ne quis libertos dicat hanc fidem beneficio potius
libertatis acceptae quam ingenio debuisse, accipe servi
in dominum benignitatem cum ipse a domino puniretur.</p>
<p>19. Antium enim Restionem proscriptum solumque nocte





</p></section><notes></notes></section>