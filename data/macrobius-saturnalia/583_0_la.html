<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


cum enim cibus non squalidus siccitate, sed umoris
temperie mollis, ventri inferendus sit, necesse est eandem
viam ambobus patere, ut cibus potu temperatus per stomachum
in ventre condatur, nec aliter natura componeret
nisi quod salutare esset animali.</p>
<p>9. deinde cum pulmo et
solidus et levigatus sit, si quid spissum in ipsum deciderit,
quem ad modum penetrat aut transmitti potest ad locum
digestionis, cum constet si quando casu aliquid paulo densius
in pulmonem violentia spiritus trahente deciderit,
mox nasci tussim nimis asperam et alias quassationes
usque ad vexationem salutis?</p>
<p>10. si autem naturalis via potum
in pulmonem traheret, cum polenta<a class="footnoteLink" href="#note_LCL512_288_50" id="target_note_LCL512_288_50"><sup>50</sup></a> bibuntur vel
cum hauritur potus admixtis granis ex re aliqua densiore,
quid his sumptis pulmo pateretur?</p>
<p>11. unde ἐπιγλωττίς
natura provisa est, quae cum cibus sumitur, operimento sit
arteriae, ne quid per ipsam in pulmonem spiritu passim
trahente labatur, sicut et cum sermo emittendus est, inclinatur
ad operiendam stomachi viam ut ἀρτηρίαν voci patere
permittat.</p>
<p>12. est et hoc de experientia notum, quod
qui sensim trahunt potum ventres habent umectiores,
umore qui paulatim sumptus est diutius permanente: si
quis vero avidius hauserit, umor eodem impetu quo trahitur
praeterit in vesicam, et sicciori cibo provenit tarda
digestio. haec autem differentia non nasceretur, si a principio
cibi et potus divisi essent meatus.</p>
<p>13. quod autem
Alcaeus poeta dixit et vulgo canitur,</p>
</section><notes><section class="footnotes"><ul><li class="note" id="note_LCL512_288_50"><a class="footnoteCrossrefLink" href="#target_note_LCL512_288_50" title="Click to highlight in text"><sup class="lineRef">50</sup>polenta PJ<sup>2</sup> <span class="italic">cod. Bern 404</span>: pulenta w (corpulenta C, poculenta
A, pulmenta J<sup>m</sup>)</a></li><script type="text/javascript">document.getElementById('note_LCL512_288_50').style.display = "none";</script></ul></section></notes></section>