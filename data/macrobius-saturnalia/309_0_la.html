<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

nam praeter philosophiae et astronomiae amplam
illam copiam de qua supra disseruimus, non parva sunt alia
quae traxit a Graecis et carmini suo tamquam illic nata
conseruit.’</p>
<p>3. et Praetextatus, ‘oratus sis,’ inquit, ‘Eustathi,
ut haec quoque communicata nobiscum velis, quantum
memoria repente incitata suffecerit.’ omnes Praetextatum
secuti ad disserendum Eustathium provocaverunt. ille sic
incipit:<a class="footnoteLink" href="#note_LCL511_226_8" id="target_note_LCL511_226_8"><sup>8</sup></a></p>
<p>4. ‘Dicturumne me putatis ea quae vulgo nota sunt,
quod Theocritum sibi fecerit pastoralis operis auctorem,
ruralis Hesiodum, et quod in ipsis Georgicis tempestatis
serenitatisque signa de Arati phaenomenis traxerit, vel
quod eversionem Troiae cum Sinone suo et equo ligneo
ceterisque omnibus quae librum secundum faciunt a Pisandro
ad verbum paene transcripserit,</p>
<p>5. qui inter Graecos
poetas eminet opere quod a nuptiis Iovis et Iunonis
incipiens universas historias, quae mediis omnibus saeculis
usque ad aetatem ipsius Pisandri contigerunt, in unam
seriem coactas redegerit et unum ex diversis hiatibus
temporum corpus effecerit, in quo opere inter historias
ceteras interitus quoque Troiae in hunc modum relatus
est, quae Maro fideliter interpretando fabricatus sibi est



</p></section><notes><section class="footnotes"><ul><li class="note" id="note_LCL511_226_8"><a class="footnoteCrossrefLink" href="#target_note_LCL511_226_8" title="Click to highlight in text"><sup class="lineRef">8</sup><span class="italic">post</span> incipit <span class="italic">add.</span> QVAE VIRGILIVS TRAXIT A GRAECIS
ω, <span class="italic">om.</span> P<sup>1</sup>, <span class="italic">add.</span> P<sup>m</sup></a></li><script type="text/javascript">document.getElementById('note_LCL511_226_8').style.display = "none";</script></ul></section></notes></section>