<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


in ludum saltatorium commeabant et illic crotala
gestantes saltare discebant!</p>
<p>5. taceo quod matronae etiam
saltationem non inhonestam putabant, sed inter probas
quoque earum erat saltandi cura dum modo non curiosa
usque ad artis perfectionem. quid enim ait Sallustius:
“psallere saltare elegantius quam necesse est probae”?
adeo et ipse Semproniam reprehendit non quod saltare,
sed quod optime scierit.</p>
<p>6. nobilium vero filios et, quod
dictu nefas est, filias quoque virgines inter studiosa numerasse
saltandi meditationem testis est Scipio Africanus Aemilianus,
qui in oratione contra legem iudiciariam Tib.
Gracchi sic ait:</p>
<p>7. docentur praestigias inhonestas, cum cinaedulis
et sambuca psalterioque eunt in ludum histrionum,
discunt cantare, quae maiores nostri ingenuis probro
ducier voluerunt. eunt, inquam, in ludum saltatorium
inter cinaedos virgines puerique ingenui!
haec cum mihi quisquam narrabat, non poteram
animum inducere ea liberos suos homines nobiles
docere: sed cum ductus sum in ludum saltatorium,
plus medius fidius in eo ludo vidi pueris virginibusque
quinquaginta,<a class="footnoteLink" href="#note_LCL511_98_87" id="target_note_LCL511_98_87"><sup>87</sup></a> in his unum—quod me rei
publicae maxime miseritum est—puerum bullatum,
petitoris filium non minorem annis duodecim,




</p></section><notes><section class="footnotes"><ul><li class="note" id="note_LCL511_98_87"><a class="footnoteCrossrefLink" href="#target_note_LCL511_98_87" title="Click to highlight in text"><sup class="lineRef">87</sup>quinquaginta F: quingent- ω</a></li><script type="text/javascript">document.getElementById('note_LCL511_98_87').style.display = "none";</script></ul></section></notes></section>