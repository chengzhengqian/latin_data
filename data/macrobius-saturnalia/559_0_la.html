<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>9. hinc est quod et vigiliis aetas gravior afficitur,
quia somnus, qui maxime ex umore contingit, de naturali
nascitur, sicut est multus in infantia, quae umida est abundantia
non superflui sed naturalis umoris.</p>
<p>10. eadem ratio
est quae pueritiam canescere non patitur cum sit umectissima,
quia non ex frigore nato phlegmate umida est sed illo
naturali et vitali umore nutritur. ille enim umor qui aut de
aetatis frigore nascitur aut cuiuslibet vitiositatis occasione
contrahitur, ut superfluus, ita et noxius est.</p>
<p>11. ‘Hunc videmus in feminis, nisi crebro egeratur, extrema
minitantem, hunc in eunuchis debilitatem tibiis ingerentem,
quarum ossa quasi semper in superfluo umore
natantia naturali virtute caruerunt et ideo facile intorquentur,
dum pondus superpositi corporis ferre non possunt,
sicut canna pondere sibi imposito curvatur.’</p>
<p>12. Et
Eusebius: ‘quoniam nos a senectute usque ad eunuchos
traxit superflui umoris disputatio, dicas volo cur ita acutae
vocis sunt ut saepe mulier an eunuchus loquatur, nisi videas,
ignores.’</p>
<p>13. id quoque facere superflui umoris abundantiam
ille respondit. ‘ipse enim ἀρτηρίαν, per quam
sonus vocis ascendit, efficiens crassiorem angustat vocis
meatum et ideo vel feminis vel eunuchis vox acuta est, viris
gravis, quibus vocis transitus habet liberum et ex integro
patentem meatum.</p>
<p>14. nasci autem in eunuchis et in feminis
ex pari frigore parem paene importuni umoris abundantiam
etiam hinc liquet, quod utrumque corpus saepe
pinguescit, certe ubera prope similiter utrique grandescunt.’</p>
</section><notes></notes></section>