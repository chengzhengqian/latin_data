<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

autem duobus advenis hostiae erant ex more mactandae,
fana eorum extra pomerium locaverunt, ut et illi sacrificii
sollemnis sibi cruore colerentur nec tamen urbana templa
morte pecudum polluerentur: nullum itaque Aegypti oppidum
intra muros suos aut Saturni aut Sarapis fanum recepit.</p>
<p>16. horum alterum vix aegreque a vobis admissum
audio, Saturnum vero vel maximo inter ceteros honore celebratis.
si ergo nihil est quod me hoc scire prohibeat, volo
in medium proferatur.’</p>
<p>17. hic Avienus in Praetextatum expectationem
consulentis remittens, ‘licet omnes,’ ait, ‘qui
adsunt pari doctrina polleant, sacrorum tamen omnium
Vettius unice conscius potest tibi et originem cultus qui
huic deo penditur et causam festi sollennis aperire.’ quod
cum Praetextatus in alios refundere temptasset, omnes ab
eo impetraverunt ut ipse dissereret. tunc silentio facto ita
exorsus est:</p>
<p>18. ‘Saturnaliorum originem illam mihi in medium proferre
fas est, non quae ad arcanam divinitatis naturam
refertur, sed quae aut fabulosis admixta disseritur aut a
physicis in vulgus aperitur. nam occultas et manantes ex
mero veri fonte<a class="footnoteLink" href="#note_LCL510_72_37" id="target_note_LCL510_72_37"><sup>37</sup></a> rationes ne in ipsis quidem sacris enarrare
permittitur, sed si quis illas adsequitur, continere intra
conscientiam tectas iubetur. unde quae sciri fas est Horus
noster licebit mecum recognoscat.</p>
<p>19. ‘Regionem istam quae nunc vocatur Italia regno
Ianus optinuit, qui—ut Hyginus Protarchum Trallianum

</p></section><notes><section class="footnotes"><ul><li class="note" id="note_LCL510_72_37"><a class="footnoteCrossrefLink" href="#target_note_LCL510_72_37" title="Click to highlight in text"><sup class="lineRef">37</sup>ex mero veri fonte <span class="italic">scripsi</span>: ex meri veri fonte w, ex veri fonte
<span class="italic">Meurs</span></a></li><script type="text/javascript">document.getElementById('note_LCL510_72_37').style.display = "none";</script></ul></section></notes></section>