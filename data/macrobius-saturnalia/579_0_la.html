<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


sit pupula quae visu pollet oppido parva? et quonam modo
totus exercitus visitur? an de singulis militibus profecta simulacra
se congerunt atque ita collata tot milia penetrant
oculos intuentis?</p>
<p>12. ‘Sed quid laboramus opinionem sic inanem verbis
verberare, cum ipsa rei vanitas se refellat? constat autem
visum nobis hac provenire ratione.</p>
<p>13. genuinum lumen
e pupula, quacumque eam verteris, directa linea emicat.
id oculorum domesticum profluvium, si reppererit in circumfuso
nobis aëre lucem, per eam directim pergit quam
diu corpus offendat, et si faciem verteris ut circumspicias,
utrobique acies videndi directa procedit. ipse autem iactus,
quem diximus de nostris oculis emicare, incipiens a tenui
radice in summa fit latior sicut radii a pictore finguntur:
ideo per minutissimum foramen contemplans oculus
videt caeli profunditatem.</p>
<p>14. ergo tria ista necessaria nobis
sunt ad effectum videndi: lumen, quod de nobis emittimus,
et ut aër qui interiacet lucidus sit, et corpus quo
offenso desinat intentio; quae si diutius pergat, rectam
intentionem lassata non obtinet sed scissa in dextram laevamque
diffunditur.</p>
<p>15. hinc est quod ubicumque terrarum
steteris, videris tibi quandam caeli conclusionem
videre, et hoc est quod horizontem veteres vocaverunt.
quorum indago fideliter deprehendit directam ab oculis
aciem per planum contra aspicientibus non pergere ultra
centum octoginta stadia et inde iam recurvari. per planum




</p></section><notes></notes></section>