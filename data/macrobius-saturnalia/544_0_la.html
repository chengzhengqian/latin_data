<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


asperitas et squalor cutis. unde et haec aetas ad flexum fit
difficilior, quod est indicium siccitatis. intra hos vinum nec
patitur contrarietatem repugnantis umoris et integra vi
sua adhaeret corpori arido, et mox loca tenet quae sapere
homini ministrant.</p>
<p>20. dura quoque esse senum corpora
nulla dubitatio est, et ideo ipsi etiam naturales meatus in
membris durioribus obserantur, et hausto vino exhalatio
nulla contingit, sed totum ad ipsam sedem mentis ascendit.</p>
<p>21. hinc fit ut et sani senes malis ebriorum laborent,
tremore membrorum, linguae titubantia, abundantia loquendi,
iracundiae concitatione, quibus tam subiacent iuvenes
ebrii quam senes sobrii. si ergo levem pertulerint
impulsum vini, non accipiunt haec mala sed incitant, quibus
aetatis ratione iam capti sunt.’</p>
<p><span class="br"></span><span class="lineNumber">7</span><span class="br"></span>Probata omnibus Dysarii disputatione subiecit Symmachus:
‘ut spectata est tota ratio quam de muliebris ebrietatis
raritate Dysarius invenit, ita unum ab eo praetermissum
est, nimio frigore quod in earum corpore est frigescere
haustum vinum et ita debilitari ut vis eius quae elanguit
nullum possit calorem, de quo nascitur ebrietas, excitare.’</p>
<p>2. Ad haec Horus: ‘tu vero, Symmache, frustra opinaris frigidam
mulierum esse naturam, quam ego calidiorem virili,
si tibi volenti erit, facile probabo.</p>
<p>3. umor naturalis in corpore,
quando aetas transit pueritiam, fit durior et acuitur
in pilos. ideo tunc et pubes et genae et aliae partes corporis
vestiuntur. sed in muliebri corpore hunc umorem calore
siccante fit inopia pilorum, et ideo in corpore sexus huius
manet continuus splendor et levitas.</p>
<p>4. est et hoc in illis indicium


</p></section><notes></notes></section>