<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

significationibus libro tertio decimo, “mos est,” inquit,
“institutum patrium pertinens ad religiones caerimoniasqae
maiorum.”</p>
<p>10. ergo Vergilius utrumque auctorem
secutus et primo quidem Varronem, quoniam ille dixerat
morem praecedere, sequi consuetudinem, postquam dixit
“mos erat,” subiunxit “quem protinus urbes Albanae coluere,”
et “nunc maxima rerum Roma colit,” quo perseverantiam
consuetudinis monstrat.</p>
<p>11. et quoniam Festus
pertinere ad caerimonias ait, hoc idem docuit Maro adiciendo
“sacrum”: “quem protinus urbes Albanae coluere
sacrum.”</p>
<p>12. mos ergo praecessit et cultus moris secutus
est, quod est consuetudo: et hic definitionem Varronis implevit.
adiciendo deinde “sacrum” ostendit morem caerimoniis
dicatum, quod Festus asseruit.</p>
<p>13. idem observavit
et in duodecimo libro cum ait:</p>
<blockquote><p><span class="line indent4">morem ritusque sacrorum</span><span class="linebreak"></span>
<span class="line">adiciam,</span><span class="linebreak"></span></p></blockquote>
<p class="noindent">in quo ostendit aperte morem esse ritus sacrorum.</p>
<p>14. sed
historiae quoque fidem in his versibus secutus est,</p>
<blockquote><p><span class="line">mos erat Hesperio in Latio</span><span class="linebreak"></span></p></blockquote>
<p>et reliqua. servavit enim regnorum successionem, quippe
primi regnaverunt Latini, inde Albani et inde Romani.
ideo “mos erat,” primum dixit, “Hesperio in Latio,” et



</p></section><notes></notes></section>