<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

superi, cum partem zodiaci ambit aestivam.</p>
<p>11. eadem circa
Mercurium sub alia fabula fictio est, cum inter superos
et inferos deos administer ac nuntius aestimatur.</p>
<p>12. Argiphontes
praeterea cognominatur non quod Argum peremerit,
quem ferunt per ambitum capitis multorum oculorum luminibus
ornatum custodisse Iunonis imperio Inachi
filiam Io, eius deae paelicem, conversam in bovis formam:
sed sub huius modi fabula Argus est caelum stellarum luce
distinctum, quibus inesse quaedam species caelestium videtur
oculorum.</p>
<p>13. caelum autem Argum vocari placuit a
candore et velocitate, παρὰ το λευκὸν καὶ ταχύ. et videtur
terram desuper observare, quam Aegyptii hieroglyphicis
litteris cum significare volunt, ponunt bovis figuram. is
ergo ambitus caeli stellarum luminibus ornatus tunc aestimatur
enectus a Mercurio, cum sol diurno tempore obscurando
sidera veluti enecat, vi luminis sui conspectum
eorum auferendo mortalibus.</p>
<p>14. ‘Pleraque etiam simulacra Mercurii quadrato statu
figurantur, solo capite insignita et virilibus erectis, quae
figura significat solem mundi esse caput et rerum satorem,
omnemque vim eius non in quodam divisorum ministerio
membrorum, sed in sola mente consistere, cuius sedes in





</p></section><notes></notes></section>