<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

deorum Apollinemque in prima infantia sagittis beluam
confecisse.</p>
<p>53. quod ita intellegendum naturalis ratio demonstrat.
namque post chaos ubi primum coepit confusa
deformitas in rerum formas et in elementa enitescere, terraque
adhuc umida substantia molli atque instabili sede
nutaret, convalescente paulatim aetherio calore atque
inde seminibus in eam igneis defluentibus, haec sidera
edita esse creduntur et solem quidem maxima vi caloris in
superna raptum, lunam vero umidiore et velut femineo
sexu naturali quodam pressam tepore inferiora tenuisse,
tamquam ille magis substantia patris constet, haec matris,</p>
<p>54. si quidem Latonam physici volunt terram videri, cui
diu intervenit Iuno ne numina quae diximus ederentur:
hoc est aer, qui tunc umidus adhuc gravisque obstabat
aetheri ne fulgor luminum per umoris aerii densitatem
tamquam e cuiusdam partus progressione fulgeret.</p>
<p>55. sed
divinae providentiae vicit instantia, quae creditur iuvisse
partum. ideo in insula Delo ad confirmandam fidem fabulae
aedes Providentiae, quam ναὸν Προνοίας Ἀθηνᾶς
appellant, apta religione celebratur.</p>
<p>56. propterea in insula
dicuntur enati, quod ex mari nobis oriri videntur. haec insula






</p></section><notes></notes></section>