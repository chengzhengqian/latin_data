<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>28. ‘Delectatus inter cenam erat symphoniacis Toranii
Flacci mangonis atque eos frumento donaverat, cum in
alia acroamata fuisset nummis liberalis, eosdemque postea
Toranius<a class="footnoteLink" href="#note_LCL510_358_37" id="target_note_LCL510_358_37"><sup>37</sup></a> aeque inter cenam quaerenti Caesari sic excusavit:
“ad molas sunt.”</p>
<p>29. ‘Sublimis Actiaca victoria revertebatur. occurrit ei
inter gratulantes corvum tenens, quem instituerat haec dicere:
“ave Caesar victor imperator.” miratus Caesar officiosam
avem viginti milibus nummum emit. socius opificis, ad
quem nihil ex illa liberalitate pervenerat, adfirmavit Caesari
habere illum et alium corvum, quem ut adferre cogeretur
rogavit. adlatus verba quae didicerat expressit: “ave
victor imperator Antoni.” nihil exasperatus satis duxit iubere
illum dividere donativum cum contubernali.</p>
<p>30. salutatus
similiter a psittaco, emi eum iussit. idem miratus in
pica hanc quoque redemit. exemplum sutorem pauperem
sollicitavit ut corvum institueret ad parem salutationem,
qui impendio exhaustus saepe ad avem non respondentem
dicere solebat, “opera et impensa periit.” aliquando tamen
corvus coepit dicere dictatam salutationem. hac audita
dum transit Augustus respondit, “satis domi salutatorum
talium habeo.” superfuit corvo memoria, ut et illa
quibus dominum querentem solebat audire subtexeret:
“opera et impensa periit.” ad quod Caesar risit emique
avem iussit quanti nullam adhuc emerat.</p>
</section><notes><section class="footnotes"><ul><li class="note" id="note_LCL510_358_37"><a class="footnoteCrossrefLink" href="#target_note_LCL510_358_37" title="Click to highlight in text"><sup class="lineRef">37</sup>Toranii . . . Toranius (T(h)oranius <span class="italic">appellatur ap. Plin. NH
7.56, Suet. Aug. 69.1</span>)] Toron- <span class="italic">bis</span> ω (turon- <span class="italic">bis</span> δ), <span class="italic">quod nomen
nusquam invenitur</span></a></li><script type="text/javascript">document.getElementById('note_LCL510_358_37').style.display = "none";</script></ul></section></notes></section>