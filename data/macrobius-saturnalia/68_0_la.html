<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>2. ‘Anni certus modus apud solos semper Aegyptios
fuit, aliarum gentium dispari numero, pari errore nutabat;
et ut contentus sim referendo paucarum morem regionum,
Arcades annum suum tribus mensibus explicabant,
Acarnanes sex, Graeci reliqui trecentis quinquaginta quattuor
diebus annum proprium computabant.</p>
<p>3. non igitur
mirum in hac varietate Romanos quoque olim auctore Romulo
annum suum decem habuisse mensibus ordinatum,
qui annus incipiebat a Martio et conficiebatur diebus trecentis
quattuor, ut sex quidem menses, id est Aprilis Iunius
Sextilis September November December, tricenum essent
dierum, quattuor vero, Martius Maius Quintilis October,
tricenis et singulis expedirentur, qui hodieque septimanas
habent Nonas, ceteri quintanas.</p>
<p>4. septimanas autem habentibus
ab Idibus revertebantur Kalendae ad diem septimum
decimum, verum habentibus quintanas ad octavum
decimum remeabat initium Kalendarum.</p>
<p>5. ‘Haec fuit Romuli ordinatio, qui primum anni mensem
genitori suo Marti dicavit. quem mensem anni primum
fuisse vel ex hoc maxime probatur, quod ab ipso
Quintilis quintus est et deinceps pro numero nominabantur.</p>
<p>6. huius etiam prima die ignem novum Vestae aris accendebant,
ut incipiente anno cura denuo servandi novati
ignis inciperet. eodem quoque ingrediente mense tam in
regia curiisque atque flaminum domibus laureae veteres




</p></section><notes></notes></section>