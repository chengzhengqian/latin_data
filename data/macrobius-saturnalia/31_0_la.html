<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

in senatu egissent patres. puer respondit tacendum
esse neque id dici licere. mulier fit audiendi cupidior: secretum
rei et silentium pueri animum eius ad inquirendum
everberat: quaerit igitur compressius violentiusque.</p>
<p>21. tum puer, urgente matre, lepidi atque festivi mendacii
consilium capit. actum in senatu dixit utrum videretur
utilius magisque e re publica esse unusne ut duas uxores
haberet an ut una apud duos nupta esset.</p>
<p>22. hoc illa ubi
audivit, animo compavescit, domo trepidans egreditur, ad
ceteras matronas adfert, postridieque ad senatum copiosae
matrum familias catervae confluunt, lacrimantes
atque obsecrantes orant una potius ut duobus nupta fieret
quam ut uni duae.</p>
<p>23. senatores ingredientes curiam quae
illa mulierum intemperies et quid sibi postulatio istaec vellet
mirabantur et ut non parvae rei prodigium illam verecundi
sexus impudicam insaniam pavescebant.</p>
<p>24. puer
Papirius publicum metum demit. nam in medium curiae
progressus quid ipsi mater audire institisset, quid matri
ipse simulasset sicuti fuerat enarrat.</p>
<p>25. senatus fidem
atque ingenium pueri exosculatur consultumque facit uti
posthac pueri cum patribus in curiam ne introeant praeter
illum unum Papirium, eique puero postea cognomentum
honoris gratia decreto inditum Praetextatus ob tacendi
loquendique in praetexta aetate prudentiam.</p>
<p>26. hoc cognomentum
postea familiae nostrae in nomen haesit. non
aliter dicti Scipiones nisi quod Cornelius, qui cognominem
patrem luminibus carentem pro baculo regebat, Scipio
</p></section><notes></notes></section>