<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


mulieres raro in ebrietatem cadere, crebro senes; nec causam
vel huius frequentiae vel illius raritatis adiecit. et quia
ad naturam corporum tota haec quaestio pertinet, quam
nosse et industriae tuae et professionis officium est, volo te
causas rei quam ille sententiae loco dixit, si tamen philosopho
adsentiris, aperire.’</p>
<p>16. Tum ille: ‘recte et hoc Aristoteles ut cetera, nec
possum non adsentiri viro cuius inventis nec ipsa natura
dissentit. mulieres, inquit, raro ebriantur, crebro senes.
rationis plena gemina ista sententia, et altera pendet ex
altera. nam cum didicerimus quid mulieres ab ebrietate
defendat, iam tenemus quid senes ad hoc frequenter impellat.
contrariam enim sortita naturam sunt muliebre corpus
et corpus senile.</p>
<p>17. mulier umectissimo est corpore.
docet hoc et levitas cutis et splendor, docent praecipue adsiduae
purgationes superfluo exonerantes corpus umore.
cum ergo epotum vinum in tam largum ceciderit umorem,
vim suam perdit et fit dilutius nec facile cerebri sedem
ferit fortitudine eius extincta.</p>
<p>18. sed et haec ratio iuvat
sententiae veritatem, quod muliebre corpus crebris purgationibus
deputatum pluribus consertum est foraminibus,
ut pateat in meatus et vias praebeat umori in egestionis exitum
confluenti, per haec foramina vapor vini celeriter evanescit.</p>
<p>19. contra senibus siccum corpus est, quod probat





</p></section><notes></notes></section>