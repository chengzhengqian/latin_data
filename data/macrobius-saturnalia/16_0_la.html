<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

aut una syllaba minus est, ut “carminibus carminum”
“liminibus liminum”: sic ergo “Saturnalibus” rectius
“Saturnalium” quam “Saturnaliorum.”</p>
<p>6. sed qui “Saturnaliorum”
dicunt auctoritate magnorum muniuntur virorum.
nam et Sallustius in tertia “Bacchanaliorum” ait, et
Masurius Fastorum secundo, “Vinaliorum dies,” inquit,
“Iovi sacer est, non, ut quidam putant, Veneri.”</p>
<p>7. et ut ipsos
quoque grammaticos in testimonium citem, Verrius
Flaccus in eo libello qui Saturnus inscribitur, “Saturnaliorum,”
inquit, “dies apud Graecos quoque festi habentur,”
et in eodem libro, “dilucide me,” inquit, “de constitutione
Saturnaliorum scripsisse arbitror.” item Iulius Modestus
de feriis, “Saturnaliorum,” inquit, “feriae”; et in eodem libro,
“Antias,” inquit, “Agonaliorum repertorem Numam
Pompilium refert.”</p>
<p>8. ‘Haec tamen, inquies, auctoritas quaero an possit aliqua
ratione defendi. plane quatenus alienum non est
committi grammaticum cum sua analogia, temptabo suspicionibus
eruere quid sit quod eos a solita enuntiatione detorserit,
ut mallent “Saturnaliorum” quam “Saturnalium”
dicere.</p>
<p>9. ac primum aestimo quod haec nomina quae sunt
festorum dierum neutralia carentque numero singulari diversae




</p></section><notes></notes></section>