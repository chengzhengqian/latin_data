<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

tamen inter indulgentiam gravitatemque sermone, moderaretur
profusos cultus perspicuosque comitatus. idem
cum ad nepotum turbam similitudinemque respexerat qua
repraesentabatur Agrippa, dubitare de pudicitia filiae erubescebat.</p>
<p>4. inde blandiebatur sibi Augustus laetum in filia
animum usque ad speciem procacitatis sed reatu liberum,
et talem fuisse apud maiores Claudiam credere audebat.
itaque inter amicos dixit duas habere se filias delicatas,
quas necesse haberet ferre, rem publicam et Iuliam.</p>
<p>5. ‘Venerat ad eum licentiore vestitu et oculos offenderat
patris tacentis. mutavit cultus sui postera die morem et
laetum patrem affectata severitate complexa est. at ille qui
pridie dolorem suum continuerat, gaudium continere non
potuit et, “quantum hic,” ait, “in filia Augusti probabilior
est cultus?” non defuit patrocinio suo Iulia his verbis:
“hodie enim me patris oculis ornavi, heri viri.”</p>
<p>6. Notum et
illud. averterant in se populum in spectaculo gladiatorum
Livia et Iulia comitatus dissimilitudine: quippe cingentibus
Liviam gravibus viris, haec iuventutis et quidem luxuriosae
grege circumsedebatur. admonuit pater scripto, videret
quantum inter duas principes feminas interesset.
eleganter illa rescripsit: “et hi mecum senes fient.”</p>
</section><notes></notes></section>