<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>16. Vatinio in prima sua aetate eleganter insultavit. contusus<a class="footnoteLink" href="#note_LCL510_352_32" id="target_note_LCL510_352_32"><sup>32</sup></a>
ille podagra volebat tamen videri discussisse iam vitium
et &lt;cottidie&gt;<a class="footnoteLink" href="#note_LCL510_352_33" id="target_note_LCL510_352_33"><sup>33</sup></a> mille passus ambulare se gloriabatur.
cui Caesar, “non miror,” inquit, “dies aliquanto sunt longiores.”</p>
<p>17. Relata ad se magnitudine aeris alieni quam
quidam eques Romanus dum vixit excedentem ducenties
celaverat, culcitam emi cubicularem in eius auctione sibi
iussit et praeceptum mirantibus hanc rationem reddidit:
“habenda est ad somnum culcita in qua ille, cum tantum
deberet, dormire potuit.”</p>
<p>18. Non est intermittendus sermo
eius quem Catonis honori dedit. venit forte in domum
in qua Cato habitaverat, dein Strabone in adulationem
Caesaris male existimante de pervicacia Catonis ait, “quisquis
praesentem statum civitatis commutari non volet et
civis et vir bonus est.” satis serio et Catonem laudavit et
sibi, nequis adfectaret res novare, consuluit.</p>
<p>19. ‘Soleo in Augusto magis mirari quos pertulit iocos
quam ipse quos protulit, quia maior est patientiae quam
facundiae laus, maxime cum aequanimiter aliqua etiam
iocis mordaciora pertulerit.</p>
<p>20. cuiusdam provincialis iocus
asper innotuit. intraverat Romam simillimus Caesari et
in se omnium ora converterat. Augustus perduci ad se
hominem iussit visumque hoc modo interrogavit: “dic
mihi, adulescens, fuit aliquando mater tua Romae?” negavit
ille, nec contentus adiecit: “sed pater meus saepe.”</p>
</section><notes><section class="footnotes"><ul><li class="note" id="note_LCL510_352_32"><a class="footnoteCrossrefLink" href="#target_note_LCL510_352_32" title="Click to highlight in text"><sup class="lineRef">32</sup>contusus <span class="italic">ed. Bipont. 1788</span>: -fusus ω</a></li><script type="text/javascript">document.getElementById('note_LCL510_352_32').style.display = "none";</script><li class="note" id="note_LCL510_352_33"><a class="footnoteCrossrefLink" href="#target_note_LCL510_352_33" title="Click to highlight in text"><sup class="lineRef">33</sup>cottidie <span class="italic">suppl. Fraenkel</span> (<span class="italic">apud Timpanaro Gnomon 1964,
792</span>)</a></li><script type="text/javascript">document.getElementById('note_LCL510_352_33').style.display = "none";</script></ul></section></notes></section>