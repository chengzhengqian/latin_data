<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

liceat nosse grammatico. ita sibi belli isti homines certos
scientiae fines et velut quaedam pomeria et effata posuerunt,
ultra quae si quis egredi audeat, introspexisse in
aedem deae a qua mares absterrentur existimandus sit.</p>
<p>13. sed nos quos crassa Minerva dedecet non patiamur
abstrusa esse adyta sacri poematis sed arcanorum sensuum
investigato aditu doctorum cultu celebranda praebeamus
reclusa penetralia.</p>
<p>14. et ne videar velle omnia unus amplecti,
spondeo violentissima inventa vel sensa rhetoricae
in Vergiliano me opere demonstraturum, Eusebio autem,
oratorum eloquentissimo, non praeripio de oratoria apud
Maronem arte tractatum, quem et doctrina et docendi usu
melius exsequetur. reliquos omnes qui adestis impense
precatus sim, ut quid vestrum quisque praecipuum sibi
adnotaverit de Maronis ingenio, velut ex symbola conferamus.’</p>
<p>15. mirum in modum alacritatem omnibus qui
aderant haec verba pepererunt, et adsurgens quisque in
desiderium alios audiendi non vidit et se in idem munus
vocandum. itaque hortatu mutuo concitati in adsensum facile
ac libenter animati sunt intuentesque omnes Praetextatum
orabant ut iudicium suum primus aperiret, ceteris
per ordinem quem casus sedendi fecerat secuturis.</p>
<p>16. Et Vettius: ‘equidem inter omnia quibus eminet
laus Maronis hoc adsiduus lector admiror, quia doctissime
ius pontificium tamquam hoc professus in multa et varia



</p></section><notes></notes></section>