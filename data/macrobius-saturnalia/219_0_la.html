<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


haec omnia faciebat in verbenis ac tubis sine hostia ut Deli
ad Apollinis Genetivi aram.”</p>
<p>6. ‘Eodem versu non omittendum puto cur saxo vetusto
dixerit extructum templum. Velius Longus, “immutatio
est,” inquit, “epitheti: vult enim dicere vetustatem templi.”
hunc multi alii commentatores secuti sunt, sed frigidum
est aedificii aetatem notare.</p>
<p>7. Epaphus autem, vir plurimae
lectionis, libro septimo decimo ait Delphis quodam
tempore evenisse ut templum religiosum antea et intactum
spoliatum incensumque sit et adicit multas circa Corinthum
urbes insulasque proximas terrae motu haustas,
Delon neque antea neque postea hoc incommodo vexatam
sed semper eodem manere saxo.</p>
<p>8. Thucydides etiam
Historiarum libro tertio idem docet. non mirum ergo si
praesidio religionis tutam insulam semper ostendens, ad
reverentiam sibi locorum accessisse dicit continuam saxi
eiusdem, id est insulae, firmitatem.</p>
<p>9. ‘Vt servavit Apollinis Genitoris proprietatem patrem
vocando, idem curavit Herculem vocando victorem:</p>
<blockquote><p><span class="line indent7">“haec,” inquit, “limina victor</span><span class="linebreak"></span>
<span class="line">Alcides subiit.”</span><span class="linebreak"></span></p></blockquote>
</section><notes></notes></section>