<section class="div1 language" lang="la"><header><hgroup><h1>Saturnalia</h1></hgroup></header><section class="div2"><blockquote><p>
<span class="line">vincla suis magnis animis abrupit et inde</span><span class="linebreak"></span>
<span class="line">fert sese campi per caerula laetaque prata</span><span class="linebreak"></span>
<span class="line">celso pectore: saepe iubam quassat simul altam,</span><span class="linebreak"></span>
<span class="line">spiritus ex anima calida spumas agit albas.</span><span class="linebreak"></span></p></blockquote>
<p class="noindent">Vergilius:</p>
<blockquote><p><span class="line">qualis ubi abruptis fugit praesepia vinclis . . .</span><span class="linebreak"></span></p></blockquote>
<p class="noindent">et cetera.</p>
<p>9. nemo ex hoc viles putet veteres poetas, quod
versus eorum scabri nobis videntur. ille enim stilus Enniani
saeculi auribus solus placebat, et diu laboravit aetas secuta
ut magis huic molliori filo adquiesceretur. sed ulterius
non moror Caecinam quin et ipse prodat quae meminit
Maronem ex antiquitate transtulisse.’</p>
<p><span class="br"></span><span class="lineNumber">4</span><span class="br"></span>Tum Caecina: ‘in versibus vel in locis quantum sibi
Maro ex antiquitate quaesiverit, Rufius ut memor et veteris
et novae auctorum copiae disseruit. ego conabor ostendere
hunc studiosissimum vatem et de singulis verbis veterum
aptissime iudicasse et inseruisse electa operi suo
verba, quae nobis nova videri facit incuria vetustatis.</p>
<p>2. ut
ecce “addita” pro “inimica” et “infesta” quis non aestimet
poetam arbitrio suo novum verbum sibi voluisse fabricari?
sed non ita est. nam quod ait:</p>
<blockquote><p><span class="line indent6">. . . nec Teucris addita Iuno</span><span class="linebreak"></span>
<span class="line">usquam aberit,</span><span class="linebreak"></span></p></blockquote>
</section><notes></notes></section>