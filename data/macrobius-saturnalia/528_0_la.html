<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


cibi multitudine, non sufficiente natura ad omnia quae
congesta sunt concoquenda. ac primum de suci qualitate
videamus.</p>
<p>10. ‘Qui simplicem cibum sumit, facile quo suco corpus
eius vel gravetur vel iuvetur usu docente cognoscit. nec
enim ambigit cuius cibi qualitate possessus sit, cum unum
sumpserit; et ita fit ut noxa cuius causa deprehensa est, facile
vitetur.</p>
<p>11. qui autem multiplici cibo alitur, diversas
patitur qualitates ex diversitate sucorum, nec concordant
umores ex materiae varietate nascentes nec efficiunt liquidum
purumve sanguinem, in quem iecoris ministerio
vertuntur, et in venas cum tumultu suo transeunt. hinc
morborum scaturrigo, qui ex repugnantium sibi umorum
discordia nascuntur.</p>
<p>12. deinde quia non omnium quae
esui sunt una natura est, non omnia simul coquuntur, sed
alia celerius, tardius alia, et ita fit ut digestionum sequentium
ordo turbetur.</p>
<p>13. neque enim cibi quem sumimus
una digestio est sed, ut corpus nutriat, quattuor patitur digestiones,
quarum unam omnes vel ipsi quoque hebetes
sentiunt, alias occultior ratio deprehendit. quod ut omnibus
liqueat, paulo altius mihi causa repetenda est.</p>
<p>14. ‘Quattuor sunt in nobis virtutes quae administrandam
alimoniam receperunt, quarum una dicitur καθελκτική,
quae deorsum trahit cibaria confecta mandibulis.



</p></section><notes></notes></section>