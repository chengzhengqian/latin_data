<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


sortem venio consulendi, et quod scitu dignum aestimo, ab
eodem Dysario quaero et mihi usque ad affectum nimium
amico et cum in ceteris tum in his optime docto.</p>
<p>14. nuper
in Tusculano meo fui, cum vindemiales fructus pro annua
sollemnitate legerentur. erat videre permixtos rusticis servos
haurire vel de expresso vel de sponte fluente mustum
nec tamen ebrietate capi. quod in illis praecipue admirabar,
quos impelli ad insaniam parvo vino noveram. quaero
quae ratio de musto ebrietatem aut tardam fieri faciat aut
nullam?’</p>
<p>15. Ad haec Dysarius: ‘omne quod dulce est cito satiat
nec diuturnam desiderii sui fidem tenet, sed in locum satietatis
succedit horror. in musto autem sola dulcedo est,
suavitas nulla. nam vinum cum in infantia est, dulce; cum
pubescit, magis suave quam dulce est.</p>
<p>16. esse autem harum
duarum rerum distantiam certe Homerus testis est,
qui ait,</p>
<blockquote><p><span class="line">μέλιτι γλυκερῷ καὶ ἡδέϊ οἴνῳ.</span><span class="linebreak"></span></p></blockquote>
<p class="noindent">vocavit enim mel dulce et vinum suave. mustum igitur
cum necdum suave est sed tantum modo dulce, horrore
quodam tantum sumi de se non patitur quantum sufficiat
ebrietati.</p>
<p>17. addo aliud, naturali ratione ebrietati dulcedinem
repugnare, adeo ut medici eos qui usque ad periculum
distenduntur vino plurimo cogant vomere, et post vomitum
contra fumum vini qui remansit in venis panem


</p></section><notes></notes></section>