<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

Adonis maxima olim veneratio viguit, quam nunc Phoenices
tenent. nam physici terrae superius hemisphaerium,
cuius partem incolimus, Veneris appellatione coluerunt,
inferius vero hemisphaerium terrae Proserpinam vocaverunt.</p>
<p>2. ergo apud Assyrios sive Phoenicas lugens inducitur
dea, quod sol, annuo gressu per duodecim signorum ordinem
pergens, partem quoque hemisphaerii inferioris ingreditur,
quia de duodecim signis zodiaci sex superiora, sex
inferiora censentur.</p>
<p>3. et cum est in inferioribus et ideo
dies breviores facit, lugere creditur dea, tamquam sole
raptu mortis temporalis amisso et a Proserpina retento,
quam numen terrae inferioris circuli et antipodum diximus.
rursumque Adonin redditum Veneri credi volunt
cum sol, evictis sex signis inferioris ordinis, incipit nostri
circuli lustrare hemisphaerium cum incremento luminis et
dierum.</p>
<p>4. ab apro autem tradunt interemptum Adonin,
hiemis imaginem in hoc animale fingentes, quod aper hispidus
et asper gaudet locis umidis lutosis pruinaque
contectis proprieque hiemali fructu pascitur glande. ergo
hiems veluti vulnus est solis quae et lucem eius nobis minuit
et calorem, quod utrumque animantibus accidit
morte.</p>
<p>5. simulacrum huius deae in monte Libano fingitur
capite obnupto, specie tristi, faciem manu laeva intra





</p></section><notes></notes></section>