<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


instar elementi. aut enim gradiuntur animantia aut serpunt
aut nando volandove vivunt.</p>
<p>7. in gradientibus lacertae
et similia ex ovis creantur; quae serpunt, ovis nascuntur
exordio; volantia universa de ovis prodeunt, excepto uno
quod incertae naturae est, nam vespertilio volat quidem
pellitis alis, sed inter volantia non habendus est, quia quattuor
pedibus graditur formatosque pullos parit et nutrit
lacte quos generat. nantia paene omnia de ovis oriuntur
generis sui, crocodilus<a class="footnoteLink" href="#note_LCL512_298_59" id="target_note_LCL512_298_59"><sup>59</sup></a> vero etiam de testeis qualia sunt
volantium.</p>
<p>8. et ne videar plus nimio extulisse ovum elementi
vocabulo, consule initiatos sacris Liberi patris, in
quibus hac veneratione ovum colitur ut ex forma tereti ac
paene sphaerali atque undique versum clausa et includente
intra se vitam, mundi simulacrum vocetur, mundum
autem consensu omnium constat universitatis esse principium.</p>
<p>9. ‘Prodeat qui priorem vult esse gallinam, et in haec
verba temptet quod defendit adserere:</p>
<p>‘Ovum rei cuius est nec initium nec finis est. nam initium
est semen, finis avis ipsa formata, ovum vero digestio
est seminis. cum ergo semen animalis sit et ovum seminis,
ovum ante animal esse non potuit, sicut non potest digestio
cibi fieri antequam sit qui edit.</p>
<p>10. et tale est dicere ovum
ante gallinam factum ac si quis dicat matricem ante mulierem
factam: et qui interrogat, quem ad modum gallina sine
ovo esse potuit similis est interroganti quonam pacto homines
facti sint ante pudenda de quibus homines procreantur.


</p></section><notes><section class="footnotes"><ul><li class="note" id="note_LCL512_298_59"><a class="footnoteCrossrefLink" href="#target_note_LCL512_298_59" title="Click to highlight in text"><sup class="lineRef">59</sup>crocodi(l)lus SG: -drillus ω</a></li><script type="text/javascript">document.getElementById('note_LCL512_298_59').style.display = "none";</script></ul></section></notes></section>