<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

si in eadem causa sit: ut si alium de paupertate
pauper inrideat, si obscure natum natus obscure. nam Tarseus
Amphias cum ex hortulano potens esset et in amicum
quasi degenerem non nulla dixisset, mox subiecit: “sed et
nos de isdem seminibus sumus,” et omnes pariter laetos fecit.</p>
<p>21. illa vero scommata directa laetitia eum in quem dicuntur
infundunt, si virum fortem vituperes quasi salutis
suae prodigum et pro aliis mori volentem, aut si obieceris
liberali quod res suas profundat minus sibi quam aliis
consulendo. sic et Diogenes Antisthenen Cynicum, magistrum
suum, solebat veluti vituperando laudare. “ipse me,”
aiebat, “mendicum fecit ex divite, et pro ampla domo in
dolio fecit habitare.” melius autem ista dicebat quam si diceret,
“gratus illi sum quia ipse me philosophum et
consummatae virtutis virum fecit.”</p>
<p>22. ‘Ergo cum unum nomen scommatis sit, diversi in eo
continentur effectus. ideo apud Lacedaemonios inter cetera
exactae vitae instituta hoc quoque exercitii genus a Lycurgo
est institutum, ut adulescentes et scommata sine
morsu dicere et ab aliis in se dicta perpeti discerent, ac si
quis eorum in indignationem ob tale dictum prolapsus
fuisset, ulterius ei in alterum dicere non licebat.</p>
<p>23. cum
ergo videas, mi Aviene—instituenda est enim adulescentia
tua, quae ita docilis est ut discenda praecipiat—cum videas,
inquam, anceps esse omne scommatum genus, suadeo
in conviviis, in quibus laetitiae insidiatur ira, ab huius
modi dictis facessas et magis quaestiones convivales vel




</p></section><notes></notes></section>