<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>25. ‘Mira etiam censoris Augusti et laudata patientia.
corripiebatur eques Romanus a principe tamquam minuisset
facultates suas, at ille se multiplicasse coram probavit.
mox eidem obiecit quod ad contrahendum matrimonium
legibus non paruisset. ille uxorem sibi et tres esse
liberos dixit. tum adiecit: “posthac, Caesar, cum de honestis
hominibus inquiris, honestis mandato.”</p>
<p>26. etiam militis
non libertatem tantum sed et temeritatem tulit. in quadam
villa inquietas noctes agebat, rumpente somnum eius crebro
noctuae cantu. prendendam curavit noctuam miles aucupii
peritus et spe ingentis praemii pertulit. laudato imperator
mille nummos dari iussit. ille ausus est dicere,
“malo vivat,” avemque dimisit. quis non miratus est non offenso
Caesare abisse militem contumacem?</p>
<p>27. Veteranus
cum die sibi dicto periclitaretur, accessit in publico ad
Caesarem rogavitque ut sibi adesset. ille advocatum quem
ex comitatu suo elegerat sine mora dedit commendavitque
ei litigatorem. exclamavit ingenti voce veteranus, “at non
ego, Caesar, periclitante te Actiaco bello vicarium quaesivi,
sed pro te ipse pugnavi,” detexitque impressas cicatrices.
erubuit Caesar venitque in advocationem, ut qui vereretur
non superbus tantum sed etiam ingratus videri.</p>
</section><notes></notes></section>