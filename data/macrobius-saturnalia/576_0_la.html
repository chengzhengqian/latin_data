<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>25. postremo Homerum sequamur qui solus
fuit naturae conscius. facit enim Nausicaam Alcinoi filiam
abluentem vestes cum super mare esset, non in mari sed
in fluvio. idem locus Homeri docet nos marinae aquae
quiddam inesse pingue permixtum.</p>
<p>26. Vlixes enim cum
iamdudum mare evasisset et staret siccato corpore, ait ad
Nausicaae famulas,</p>
<blockquote><p><span class="line">ἀμφίπολοι, στῆθ᾿ οὕτω ἀπόπροθεν, ὄφρ᾿ ἐγὼ</span><span class="linebreak"></span>
<span class="line indent2">αὐτός</span><span class="linebreak"></span>
<span class="line">ἅλμην ὤμοιν ἀπολούσομαι.</span><span class="linebreak"></span></p></blockquote>
<p class="noindent">post haec cum descendisset in fluvium,</p>
<blockquote><p><span class="line">ἐκ κεφαλῆς ἔσμηχεν ἁλὸς χνόον.</span><span class="linebreak"></span></p></blockquote>
<p>27. divinus enim vates, qui in omni re naturam secutus est,
expressit quod fieri solet, ut qui ascendunt de mari, si in
sole steterint, aqua quidem celeriter sole siccetur, maneat
autem in corporis superficie veluti flos quidam qui et in detergendo
sentitur, et hoc est aquae marinae pinguedo quae
sola impedit ablutionem.</p>
<p><span class="br"></span><span class="lineNumber">14</span><span class="br"></span>‘Et quia a ceteris expeditus mihi te paulisper indulges,
modo autem nobis de aqua sermo fuit, quaero cur in aqua
simulacra maiora veris videntur? quod genus apud popinatores
pleraque scitamentorum cernimus proposita ampliore
specie quam corpore, quippe videmus in doliolis vitreis
aquae plenis et ova globis maioribus et iecuscula fibris
</p></section><notes></notes></section>