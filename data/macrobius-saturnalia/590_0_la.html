<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>‘Habes, Evangele, utrobique quod teneas, et dissimulata
paulisper inrisione tecum delibera quid sequaris.’</p>
<p>15. Et Evangelus: ‘quia et ex iocis seria facit violentia
loquendi, hoc mihi absolvatis volo, cuius diu me exercuit
vera deliberatio. nuper enim mihi de Tiburti agro meo exhibiti
sunt apri quos obtulit silva venantibus et quia diutule
continuata venatio est, perlati sunt alii interdiu, noctu alii.</p>
<p>16. quos perduxit dies, integra carnis incolumitate durarunt,
qui vero per noctem lunari plenitudine lucente portati
sunt putruerunt. quod ubi scitum est, qui sequenti
nocte deferebant, infixo cuicumque parti corporis acuto
aëneo, apros carne integra pertulerunt. quaero igitur cur
noxam, quam pecudibus occisis solis radii non dederunt,
lunare lumen effecerit.’</p>
<p>17. ‘Facilis est,’ Dysarius inquit, ‘et simplex ista responsio.
nullius enim rei fit aliquando putredo nisi calor
umorque convenerint. pecudum autem putredo nihil aliud
est nisi cum defluxio quaedam latens soliditatem carnis in
umorem resolvit.</p>
<p>18. calor autem si temperatus sit et modicus,
nutrit umores, si nimius exsiccat et habitudinem
carnis extenuat. ergo de corporibus enectis sol ut maioris
caloris haurit umorem, lunare lumen, in quo est non manifestus
calor sed occultus tepor, magis diffundit umecta et
inde provenit iniecto tepore et aucto umore putredo.’</p>
<p>19. His dictis Evangelus Eustathium intuens, ‘si rationi



</p></section><notes></notes></section>