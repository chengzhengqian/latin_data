<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


Athenaram tyrannus. qui cum filiis suis rectum dando consilium
non obtinuisset adsensum, atque ideo esset in simultate
cum liberis, ubi hoc aemulis causam fuisse gaudii
comperit, ex illa discordia sperantibus in domo regnantis
nasci posse novitatem, universitate civium convocata ait
succensuisse quidem se filiis non adquiescentibus patriae
voluntati, sed hoc sibi postea visum paternae aptius esse
pietati, ut in sententiam liberorum ipse concederet. sciret
igitur civitas subolem regis cum patre concordem.</p>
<p>13. hoc
commento spem detraxit insidiantibus regnantis quieti. ita
in omni vitae genere praecipueque in laetitia convivali
omne quod videtur absonum in unam concordiam soni salva
innocentia redigendum est. sic Agathonis convivium,
quia Socratas Phaedros Pausanias et Erysimachos habuit,
sic ea cena quam Callias doctissimis dedit, Charmadam
dico, Antisthenen et Hermogenen ceterosque his similes,
verbum nullum nisi philosophum sensit.</p>
<p>14. at vero Alcinoi
vel Didonis mensa quasi solis apta deliciis habuit haec Iopam
illa Phemium<a class="footnoteLink" href="#note_LCL512_148_3" id="target_note_LCL512_148_3"><sup>3</sup></a> cithara canentes, nec deerant apud
Alcinoum saltatores viri, et apud Didonem Bitias sic hauriens
merum ut se totum superflua eius effusione prolueret.





</p></section><notes><section class="footnotes"><ul><li class="note" id="note_LCL512_148_3"><a class="footnoteCrossrefLink" href="#target_note_LCL512_148_3" title="Click to highlight in text"><sup class="lineRef">3</sup>Phemium <span class="italic">Willis</span>: poliphemum Ï‰</a></li><script type="text/javascript">document.getElementById('note_LCL512_148_3').style.display = "none";</script></ul></section></notes></section>