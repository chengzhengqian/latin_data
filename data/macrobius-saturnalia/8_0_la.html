<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

hominum tuique similium congressum aliquem sermonemque
conferrem.</p>
<p>4. neque enim recte institutus animus
requiescere aut utilius aut honestius usquam potest
quam in aliqua opportunitate docte ac liberaliter colloquendi
interrogandique et respondendi comitate.</p>
<p>5. sed
quodnam istud convivium? an vero dubitandum non est
quin id dicas quod doctissimis procerum ceterisque nuper
apud Vettium Praetextatum fuit et discurrens post inter
reliquos grata vicissitudo variavit?”</p>
<p>“De hoc ipso quaesitum venio et explices velim quale
illud convivium fuerit, a quo te afuisse propter singularem
omnium in te amicitiam non opinor.”</p>
<p>6. “Voluissem equidem neque id illis, ut aestimo, ingratum
fuisset; sed cum essent amicorum complures mihi
causae illis diebus pernoscendae, ad cenam tum rogatus
meditandi non edendi illud mihi tempus esse respondi
hortatusque sum ut alium potius nullo involutum negotio
atque a cura liberum quaererent.</p>
<p>7. itaque factum est. nam
facundum et eruditum virum Eusebium, rhetorem inter
Graecos praestantem omnibus idem nostra aetate professis,
doctrinae Latiaris haud inscium, Praetextatus meum in
locum invitari imperavit.”</p>
<p>8. “Unde igitur illa tibi nota sunt quae tum iucunde et
comiter ad instituendam vitam exemplis, ut audio, rerum
copiosissimis et variae doctrinae ubertate prolata digestaque
sunt?”</p>
<p>9. “Cum solstitiali die, qui Saturnaliorum festa quibus
illa convivia celebrata sunt consecutus est, forensi cura vacuus



</p></section><notes></notes></section>