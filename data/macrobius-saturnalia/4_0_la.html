<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

sunt vites, invenies plurima quae sit aut voluptati legere
aut cultui legisse aut usui meminisse.</p>
<p>11. nihil enim huic
operi insertum puto aut cognitu inutile aut difficile perceptu,
sed omnia quibus sit ingenium tuum vegetius, memoria
adminiculatior, oratio sollertior, sermo incorruptior—ni sicubi nos, sub alio ortos caelo, Latinae linguae vena
non adiuvet.</p>
<p>12. quod ab his, si tamen quibusdam forte
non numquam tempus voluntasque erit ista cognoscere,
petitum impetratumque volumus ut aequi bonique consulant,
si in nostro sermone nativa Romani oris elegantia
desideretur.</p>
<p>13. Sed ne ego incautus sum, qui venustatem reprehensionis
incurri a M. quondam Catone profectae in A. Albinum
qui cum L. Lucullo consul fuit.</p>
<p>14. is Albinus res Romanas
oratione Graeca scriptitavit. in eius historiae primo<a class="footnoteLink" href="#note_LCL510_8_6" id="target_note_LCL510_8_6"><sup>6</sup></a>
scriptum est ad hanc sententiam: neminem succensere sibi
convenire, si quid in illis libris parum composite aut minus
eleganter scriptum foret. “nam sum,” inquit, “homo Romanus
natus in Latio, et eloquium Graecum a nobis alienissimum
est.” ideoque veniam gratiamque malae existimationis,
si quid esset erratum, postulavit.</p>
<p>15. ea cum
legisset M. Cato, “ne tu,” inquit, “Aule, nimium nugator es,
cum maluisti culpam deprecari quam culpa vacare. nam
petere veniam solemus aut cum imprudentes erravimus
aut cum noxam imperio compellentis admisimus. te,” inquit,






</p></section><notes><section class="footnotes"><ul><li class="note" id="note_LCL510_8_6"><a class="footnoteCrossrefLink" href="#target_note_LCL510_8_6" title="Click to highlight in text"><sup class="lineRef">6</sup>principio <span class="italic">Gell.</span></a></li><script type="text/javascript">document.getElementById('note_LCL510_8_6').style.display = "none";</script></ul></section></notes></section>