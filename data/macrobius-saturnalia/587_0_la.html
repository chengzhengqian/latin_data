<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>2. ‘inridere te putas,’ Dysarius ait, ‘et tamen quaestio
quam movisti et inquisitu et scitu digna est. iocum<a class="footnoteLink" href="#note_LCL512_296_58" id="target_note_LCL512_296_58"><sup>58</sup></a> enim
tibi de rei vilitate comparans, consuluisti utrum prius gallina
ex ovo an ovum ex gallina coeperit; sed hoc ita seriis
inserendum est ut de eo debeat vel anxie disputari. et proferam
quae in utramque partem mihi dicenda subvenient,
relicturus tibi utrum eorum verius malis videri.</p>
<p>3. ‘Si concedimus omnia quae sunt aliquando coepisse,
ovum prius a natura factum iure aestimabitur. semper
enim quod incipit imperfectum adhuc et informe est, et ad
perfectionem sui per procedentis artis et temporis additamenta
formatur. ergo natura fabricans avem ab informi rudimento
coepit et ovum, in quo necdum est species animalis,
effecit. ex hoc perfectae avis species extitit, procedente
paulatim maturitatis effectu.</p>
<p>4. deinde quicquid a natura
variis ornatibus comptum est, sine dubio coepit a simplici
et ita contextionis accessione variatum est. ergo ovum visu
simplex et undique versum pari specie creatum est, et ex
illo varietas ornatuum quibus constat avis species absoluta
est.</p>
<p>5. nam sicut elementa prius extiterunt et ita reliqua
corpora de commixtione eorum creata sunt, ita rationes seminales
quae in ovo sunt, si venialis erit ista translatio,
velut quaedam gallinae elementa credenda sunt.</p>
<p>6. nec
importune elementis, de quibus sunt omnia, ovum comparaverim.
in omni enim genere animantium quae ex coitione
nascuntur invenies ovum aliquorum esse principium




</p></section><notes><section class="footnotes"><ul><li class="note" id="note_LCL512_296_58"><a class="footnoteCrossrefLink" href="#target_note_LCL512_296_58" title="Click to highlight in text"><sup class="lineRef">58</sup>iocum <span class="italic">Jan</span> (locum C, <span class="italic">haud absurde</span>): cum ω</a></li><script type="text/javascript">document.getElementById('note_LCL512_296_58').style.display = "none";</script></ul></section></notes></section>