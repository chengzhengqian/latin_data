<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>19. quicquid igitur nimis inculcatum obsitumque aliqua
re erat, ut incuteret visentibus facie nova horrorem, id
squalere dicebatur. sic in corporibus incultis squamosisque
alta congeries sordium “squalor” appellatur, cuius
significationis multo assiduoque usu totum id verbum ita
contaminatum est, ut iam “squalor” de re alia nulla quam
de solis inquinamentis dici coeperit.’</p>
<p><span class="br"></span><span class="lineNumber">8</span><span class="br"></span>‘Gratum mihi est,’ Avienus ait,‘correctum quod de optimis
dictis male opinabar. sed in hoc versu videtur mihi
deesse aliquid:</p>
<blockquote><p><span class="line">ipse Quirinali lituo parvaque sedebat</span><span class="linebreak"></span>
<span class="line">succinctus trabea.</span><span class="linebreak"></span></p></blockquote>
<p class="noindent">si enim nihil deesse concedimus, restat ut fiat lituo et trabea
succinctus, quod est absurdissimum, quippe cum lituus
sit virga brevis in parte qua robustior est incurva, qua
augures utuntur nec video qualiter lituo possit succinctus
videri.’</p>
<p>2. Respondit Servius: ‘sic hoc dictum est ut pleraque
dici per defectionem solent, veluti cum dicitur “M. Cicero,
homo magna eloquentia” et “Roscius, histrio summa venustate.”
non plenum hoc utrumque neque perfectum est,
sed enim pro pleno ac perfecto auditur.</p>
<p>3. ut Vergilius alio
in loco:</p>
<blockquote><p><span class="line">victorem Buten immani corpore—</span><span class="linebreak"></span></p></blockquote>
<p class="noindent">id est corpus immane habentem—et item alibi:</p>
</section><notes></notes></section>