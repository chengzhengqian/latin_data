<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>4. Tunc Avienus totus conversus in Servium, ‘dicas
volo,’ inquit, ‘doctorum maxime, quid sit quod Vergilius,
qui<a class="footnoteLink" href="#note_LCL512_114_156" id="target_note_LCL512_114_156"><sup>156</sup></a> anxie semper diligens fuerit in verbis pro causae merito
vel atrocitate ponendis, incuriose et abiecte in his versibus
verbum posuit:</p>
<blockquote><p><span class="line">candida succinctam latrantibus inguina monstris</span><span class="linebreak"></span>
<span class="line">Dulichias vexasse rates.</span><span class="linebreak"></span></p></blockquote>
<p class="noindent">“vexasse” enim verbum est levis ac parvi incommodi nec
tam atroci casui congruens, cum repente homines a belua
immanissima rapti laniatique sint.</p>
<p>5. sed et aliud huiusce
modi deprehendi:</p>
<blockquote><p><span class="line indent12">quis aut Eurysthea durum</span><span class="linebreak"></span>
<span class="line">aut inlaudati nescit Busiridis aras?</span><span class="linebreak"></span></p></blockquote>
<p class="noindent">hoc enim verbum “inlaudati” non est idoneum ad exprimendam
sceleratissimi hominis detestationem, qui quod
homines<a class="footnoteLink" href="#note_LCL512_114_157" id="target_note_LCL512_114_157"><sup>157</sup></a> omnium gentium immolare solitus fuit, non
laude indignus, sed detestatione exsecrationeque totius
generis humani dignus est.</p>
<p>6. sed nec hoc verbum ex diligentia
Vergiliana venire mihi videtur,</p>
<blockquote><p><span class="line">. . . per tunicam squalentem auro:</span><span class="linebreak"></span></p></blockquote>
<p class="noindent">non enim convenit dicere “auro squalentem” quoniam nitori
splendorique auri contraria sit squaloris inluvies.’</p>
</section><notes><section class="footnotes"><ul><li class="note" id="note_LCL512_114_156"><a class="footnoteCrossrefLink" href="#target_note_LCL512_114_156" title="Click to highlight in text"><sup class="lineRef">156</sup>qui C: <span class="italic">om.</span> ω, cum <span class="italic">post</span> quod R<sup>m</sup></a></li><script type="text/javascript">document.getElementById('note_LCL512_114_156').style.display = "none";</script><li class="note" id="note_LCL512_114_157"><a class="footnoteCrossrefLink" href="#target_note_LCL512_114_157" title="Click to highlight in text"><sup class="lineRef">157</sup>homines] hospites <span class="italic">Gell.</span></a></li><script type="text/javascript">document.getElementById('note_LCL512_114_157').style.display = "none";</script></ul></section></notes></section>