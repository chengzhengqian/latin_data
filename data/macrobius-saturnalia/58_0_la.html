<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>11. â€˜Non est, mi Evangele, quod amicum tantum in foro
et in curia quaeras: si diligenter attenderis, invenies et
domi. tu modo vive cum servo clementer, comiter quoque,
et in sermonem illum et non numquam in necessarium
admitte consilium. nam et maiores nostri omnem dominis
invidiam, omnem servis contumeliam detrahentes, dominum
patrem familias, servos familiares appellaverunt.</p>
<p>12. colant ergo te potius servi tui, mihi crede, quam
timeant. dicet aliquis nunc me dominos de fastigio suo
deicere et quodam modo ad pilleum servos vocare, quos
debere dixi magis colere quam timere. hoc qui senserit,
obliviscetur id dominis parum non esse quod dis satis est.
deinde qui colitur etiam amatur: non potest amor cum timore
misceri.</p>
<p>13. unde putas adrogantissimum illud manasse
proverbium quo iactatur totidem hostes nobis esse
quot servos? non habemus illos hostes sed facimus, cum
in illos superbissimi contumeliosissimi crudelissimi sumus,
et ad rabiem nos cogunt pervenire deliciae, ut quicquid
non ex voluntate respondit iram furoremque evocet.</p>
<p>14. domi enim nobis animos induimus tyrannorum, et non
quantum decet sed quantum licet exercere volumus in servos.
nam ut cetera crudelitatis genera praeteream, sunt
qui, dum se mensae copiis et aviditate distendunt, circumstantibus
servis movere labra nec in hoc quidem ut loquantur
licere permittunt: virga murmur omne compescitur,
et ne fortuita quidem verberibus excepta sunt; tussis,
sternutamentum, singultus magno malo luitur.</p>
<p>15. sic fit ut
</p></section><notes></notes></section>