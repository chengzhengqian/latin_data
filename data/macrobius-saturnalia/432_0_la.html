<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p class="noindent">qui versus docent unde Vergilius usurpaverit discessisse
deos a civitate iam capta.</p>
<p>8. Nec hoc sine auctoritate Graecae
vetustatis est quod ait:</p>
<blockquote><p><span class="line">ipsa Iovis rapidum iaculata e nubibus ignem.</span><span class="linebreak"></span></p></blockquote>
<p class="noindent">Euripides enim inducit Minervam ventos contra Graecorum
classem a Neptuno petentem dicentemque debere illum
facere quod Iuppiter fecerit, a quo in Graecos fulmen
acceperit.</p>
<p>9. ‘Apud Vergilium Pan niveo lanae munere Lunam
inlexisse perhibetur, “in nemora alta vocans” “munere sic
niveo lanae, si credere dignum est” et reliqua. in hoc loco
Valerius Probus, vir perfectissimus, notat nescire se hanc
historiam sive fabulam quo referat auctore.</p>
<p>10. quod tantum
virum fugisse miror. nam Nicander huius est auctor
historiae, poeta quem Didymus, grammaticorum omnium
quique sint quique fuerint instructissimus, fabulosum vocat.
quod sciens Vergilius adiecit, “si credere dignum est”:
adeo se fabuloso usum fatetur auctore.</p>
<p>11. ‘In tertio libro cursim legitur, neque unde translatum
sit quaeritur:</p>
<blockquote><p><span class="line">quae Phoebo pater omnipotens, mihi Phoebus Apollo</span><span class="linebreak"></span>
<span class="line">praedixit</span><span class="linebreak"></span></p></blockquote>
<p class="noindent">et cetera.</p>
<p>12. in talibus locis grammatici excusantes imperitiam
suam inventiones has ingenio magis quam doctrinae
</p></section><notes></notes></section>