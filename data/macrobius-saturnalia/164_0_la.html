<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

cavillatus est.</p>
<p>2. ea cavillatio huiusce modi fuit. ostendebat
Antiochus in campo copias ingentes quas bellum populo
Romano facturus comparaverat convertebatque<a class="footnoteLink" href="#note_LCL510_328_6" id="target_note_LCL510_328_6"><sup>6</sup></a> exercitum
insignibus argenteis et aureis florentem, inducebat
etiam currus cum falcibus et elephantos cum turribus
equitatumque frenis et ephippiis monilibus ac faleris praefulgentem.
atque ibi rex contemplatione tanti ac tam ornati
exercitus gloriabundus Hannibalem aspicit et, “putasne,”
inquit, “satis esse Romanis haec omnia?”</p>
<p>3. tunc
Poenus eludens ignaviam imbelliamque militum eius pretiose
armatorum, “plane,” inquit, “satis esse credo Romanis
haec, et si avarissimi sunt.” nihil prorsum neque tam
lepide neque tam acerbe dici potest. rex de numero exercitus
sui ac de aestimanda aequiperatione quaesiverat,
respondit Hannibal de praeda.’</p>
<p>4. Flavianus subiecit: ‘sacrificium apud veteres fuit
quod vocabatur “propter viam.” in eo mos erat ut si quid ex
epulis superfuisset, igne consumeretur. hinc<a class="footnoteLink" href="#note_LCL510_328_7" id="target_note_LCL510_328_7"><sup>7</sup></a> Catonis iocus
est. namque Albidium quendam, qui bona sua comedisset
et novissime domum quae ei reliqua erat incendio
perdidisset, propter viam fecisse dicebat: quod comesse
non potuerit, id combussisse.’</p>
<p>5. Symmachus deinde, ‘mater M. Bruti Servilia cum
pretiosum aere parvo fundum abstulisset a Caesare subiciente
hastae bona civium, non effugit dictum tale Ciceronis




</p></section><notes><section class="footnotes"><ul><li class="note" id="note_LCL510_328_6"><a class="footnoteCrossrefLink" href="#target_note_LCL510_328_6" title="Click to highlight in text"><sup class="lineRef">6</sup>contuebaturque <span class="italic">Madvig adv. crit. 3, 250</span></a></li><script type="text/javascript">document.getElementById('note_LCL510_328_6').style.display = "none";</script><li class="note" id="note_LCL510_328_7"><a class="footnoteCrossrefLink" href="#target_note_LCL510_328_7" title="Click to highlight in text"><sup class="lineRef">7</sup>hinc <span class="italic">ed. Colon. 1521</span>: hic ω</a></li><script type="text/javascript">document.getElementById('note_LCL510_328_7').style.display = "none";</script></ul></section></notes></section>