<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>21. ‘Et omnia illa discernit quae Academiacis damnandorum
sensuum occasionem dederunt; cum sensus<a class="footnoteLink" href="#note_LCL512_284_47" id="target_note_LCL512_284_47"><sup>47</sup></a> inter
certissimas res habendi sint comitante ratione, cui non
numquam ad discernendam speciem non sufficit sensus
unus.</p>
<p>22. nam si eminus pomi quod malum dicitur figura
visatur, non omni modo id malum est; potuit enim ex aliqua
materia fingi mali similitudo. advocandus est igitur
sensus alter ut odor iudicet. sed potuit inter congeriem
malorum positum auram odoris ipsius concepisse. hic tactus
consulendus est qui potest de pondere iudicare. sed
metus est ne et ipse fallatur, si fallax opifex materiam quae
pomi pondus imitaretur elegit. confugiendum est igitur ad
saporem, qui si formae consentiat, malum esse nulla dubitatio
est.</p>
<p>23. sic probatur efficaciam sensuum de ratione
pendere. ideo deus opifex omnes sensus in capite id est circa
sedem rationis locavit.’</p>
<p><span class="br"></span><span class="lineNumber">15</span><span class="br"></span>His dictis favor ab omnibus exortus est admirantibus
dictorum soliditatem, adeo ut attestari vel ipsum Evangelum
non pigeret. Dysarius deinde subiecit, ‘isti plausus
sunt qui provocant philosophiam ad vindicandos sibi de
aliena arte tractatus, unde saepe manifestos incurrit errores.
ut Plato vester dum nec anatomica quae medicinae
propria est abstinet, risum de se posteris tradidit.</p>
<p>2. dixit
enim divisas esse vias devorandis cibatui et potui, et cibum
quidem per stomachum trahi, potum vero per ἀρτήριαν







</p></section><notes><section class="footnotes"><ul><li class="note" id="note_LCL512_284_47"><a class="footnoteCrossrefLink" href="#target_note_LCL512_284_47" title="Click to highlight in text"><sup class="lineRef">47</sup>sensus C: sensus unus ω</a></li><script type="text/javascript">document.getElementById('note_LCL512_284_47').style.display = "none";</script></ul></section></notes></section>