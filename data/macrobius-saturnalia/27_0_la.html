<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

vetustas aut huic nomini quae origo contigerit?’</p>
<p>4. inter haec Avieni dicta Flavianus et Eustathius, par
insigne amicitiae, ac minimo post Eusebius ingressi alacriorem
fecere coetum acceptaque ac reddita salutatione
consederunt, percontantes quidnam offenderint sermocinationis.</p>
<p>5. tum Vettius, ‘peropportune adfuistis,’ inquit,
‘adsertorem quaerenti. movet enim mihi Avienus noster
nominis quaestionem et ita originem eius efflagitat tamquam
fides ab eo generis exigenda sit! nam cum nullus sit
qui appelletur suo nomine vel togatus vel trabeatus vel paludatus,
cur praetextatus nomen habeatur postulat in medium
proferri.</p>
<p>6. sed et cum posti inscriptum sit Delphici
templi, et unius e numero septem sapientum eadem sit ista
sententia γνῶθι σεαυτόν, quid in me scire aestimandus
sim, si nomen ignoro? cuius mihi nunc et origo et causa dicenda
est.</p>
<p>7. ‘Tullus Hostilius, rex Romanorum tertius, debellatis
Etruscis sellam curulem lictoresque et togam pictam
atque praetextam, quae insignia magistratuum Etruscorum
erant, primus ut Romae haberentur instituit. sed
praetextam illo saeculo puerilis non usurpabat aetas: erat
enim, ut cetera quae enumeravi, honoris habitus.</p>
<p>8. sed
postea Tarquinius, Demarati exulis Corinthii filius, Priscus



</p></section><notes></notes></section>