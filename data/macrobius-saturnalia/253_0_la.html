<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


summa in hoc utilitatis publicae verteretur, quinquennio
dedit operam ut si quis inter alios pisces scarum forte cepisset,
incolumem confestim et inviolatum mari redderet.</p>
<p>11. ‘Quid stupemus captivam illius saeculi gulam servisse
mari, cum in magno vel dicam maximo apud prodigos
honore fuerit etiam Tiberinus lupus et omnino omnes ex
hoc amni pisces?</p>
<p>12. quod equidem cur ita illis visum sit
ignoro; fuisse autem etiam M. Varro ostendit, qui enumerans
quae in quibus Italiae partibus optima ad victum gignantur,
pisci Tiberino palmam tribuit his verbis in libro
rerum humanarum undecimo: “ad victum optima fert
ager Campanus frumentum, Falernus vinum, Casinas
oleum, Tusculanus ficum, mel Tarentinus, piscem Tiberis.”</p>
<p>13. haec Varro de omnibus scilicet huius fluminis piscibus
sed inter eos, ut supra dixi, praecipuum locum lupus
tenuit, et quidem is qui inter duos pontes captus esset.</p>
<p>14. id ostendunt cum multi alii tum etiam C. Titius, vir aetatis
Lucilianae, in oratione qua legem Fanniam suasit.
cuius verba ideo pono quia non solum de lupo inter duos
pontes capto erunt testimonio, sed etiam mores quibus
plerique tunc vivebant facile publicabunt. describens
enim homines prodigos in forum ad iudicandum ebrios
commeantes quaeque soleant inter se sermocinari sic ait:</p>
<p>15. ludunt alea studiose, delibuti unguentis, scortis
stipati. ubi horae decem sunt, iubent puerum vocari



</p></section><notes></notes></section>