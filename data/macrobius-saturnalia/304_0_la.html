<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

abundans et torrens et copiosus.</p>
<p>5. oratorum autem non
simplex nec una natura est, sed hic fluit et redundat, contra
ille breviter et circumcise dicere adfectat; tenuis quidam
et siccus et sobrius amat quandam dicendi frugalitatem,
alius pingui et luculenta et florida oratione lascivit. in qua
tanta omnium dissimilitudine unus omnino Vergilius invenitur
qui eloquentiam ex omni genere conflaverit.’</p>
<p>6. respondit
Avienus: ‘apertius vellem me has diversitates sub
personarum exemplis doceres.’</p>
<p>7. ‘Quattuor sunt,’ inquit Eusebius, ‘genera dicendi:
copiosum in quo Cicero dominatur, breve quo Sallustius
regnat, siccum quod Frontoni adscribitur, pingue et floridum
in quo Plinius Secundus quondam et nunc nullo veterum
minor noster Symmachus luxuriatur. sed apud unum
Maronem haec quattuor genera reperies.</p>
<p>8. vis audire illum
tanta brevitate dicentem, ut artari magis et contrahi
brevitas ipsa non possit?</p>
<p>et campos ubi Troia fuit . . .



</p></section><notes></notes></section>