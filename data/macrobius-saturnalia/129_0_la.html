<section class="div1 language" lang="la"><header><hgroup><h1>Saturnalia</h1></hgroup></header><section class="div2"><blockquote><p>
<span class="line">μαρμαίρῃ δίνῃσιν ἑλισσομένη κατὰ κύκλον,</span><span class="linebreak"></span>
<span class="line">πρόσθε θεοῦ· ζωστὴρ δ᾿ ἄρ᾿ ὑπὸ στέρνων</span><span class="linebreak"></span>
<span class="line">ἀμετρήτων</span><span class="linebreak"></span>
<span class="line">φαίνεται Ὠκεανοῦ κύκλος, μέγα θαῦμα ἰδέσθαι.</span><span class="linebreak"></span></p></blockquote>
<p>23. hinc et Vergilius sciens Liberum patrem solem esse et
Cererem lunam, qui pariter fertilitatibus glebae et maturandis
frugibus vel nocturno temperamento vel diurno calore
moderantur, “vestro,” ait,</p>
<blockquote><p><span class="line indent13">si munere tellus</span><span class="linebreak"></span>
<span class="line">Chaoniam pingui glandem mutavit arista.</span><span class="linebreak"></span></p></blockquote>
<p>24. solem vero terrenae esse fecunditatis auctorem idem
poeta profano mox docuit exemplo, cum ait,</p>
<blockquote><p><span class="line">Saepe etiam steriles incendere profuit agros,</span><span class="linebreak"></span></p></blockquote>
<p class="noindent">et reliqua. si enim hominum commento ignis adhibitus
multiplex praestat auxilium, quid adscribendum est aetherio
solis calori?</p>
<p><span class="br"></span><span class="lineNumber">19</span><span class="br"></span>‘Quae de Libero patre dicta sunt, haec Martem eundem
ac solem esse demonstrant: si quidem plerique Liberum
cum Marte coniungunt, unum deum esse monstrantes.
unde Bacchus Ἐνυάλιος cognominatur, quod est inter
propria Martis nomina.</p>
<p>2. colitur etiam apud Lacedaemonios
simulacrum Liberi patris hasta insigne, non thyrso.
sed et cum thyrsum tenet, quid aliud quam latens telum



</p></section><notes></notes></section>