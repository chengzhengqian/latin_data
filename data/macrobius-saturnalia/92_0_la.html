<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

Kalendas, lunam ac Iunonem eandem putantes:
vel quia luna per aerem meat, unde et Graeci lunam
Ἄρτεμιν nuncuparunt id est ἀερότομιν, quod aera secat,
Iuno autem aeris arbitra est, merito initia mensium, id est
Kalendas, huic deae consecraverunt.</p>
<p>21. ‘Nec hoc praetermiserim, quod nuptiis copulandis
Kalendas Nonas et Idus religiosas, id est devitandas, censuerunt.
hi enim dies praeter Nonas feriati sunt, feriis autem
vim cuiquam fieri piaculare est: ideo tunc vitantur
nuptiae, in quibus vis fieri virgini videtur. sed Verrium
Flaccum iuris pontificii peritissimum dicere solitum refert
Varro quia feriis tergere veteres fossas liceret, novas facere
ius non esset, ideo magis viduis quam virginibus idoneas
esse ferias ad nubendum.</p>
<p>22. subiciet aliquis: cur ergo Nonis,
si feriatus dies non est, prohibetur celebritas nuptiarum?
huius quoque rei in aperto causa est. nam quia primus
nuptiarum dies verecundiae datur, postridie autem
nuptam in domo viri dominium incipere oportet adipisci et





</p></section><notes></notes></section>