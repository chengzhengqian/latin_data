<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>26. ‘Sagittarius qui omnium zodiaci domiciliorum imus
atque postremus est, ideo ex homine in feram per membra
posteriora degenerat, quasi postremis partibus suis a superis
in inferna detrusus; sagittam tamen iacit quod indicat
tunc quoque universorum constare vitam radio solis vel ab
ima parte venientis. Capricornus ab infernis partibus ad
supera solem reducens, caprae naturam videtur imitari,
quae dum pascitur ab imis partibus semper prominentium
scopulorum alta deposcit.</p>
<p>27. ‘Aquarius nonne ipsam vim solis ostendit? unde
enim imber caderet in terras nisi solis calor ad supera traheret
umorem, cuius refusio pluvialis est copia? In ultimo
ordine zodiaci Pisces locati sunt, quos consecravit soli non
aliqua naturae suae imaginatio ut cetera, sed ostentatio potentiae
sideris, a quo vita non solum aeriis terrenisque animalibus
datur, sed illis quoque quorum conversatio aquis
mersa velut a conspectu solis exulat. tanta est vis solis ut
abstrusa quoque penetrando vivificet.</p>
<p><span class="br"></span><span class="lineNumber">22</span><span class="br"></span>‘Et ut ad solis multiplicem potestatem revolvatur oratio,
Nemesis quae contra superbiam colitur quid aliud est
quam solis potestas, cuius ista natura est ut fulgentia obscuret
et conspectui auferat, quaeque sunt in obscuro inluminet
offeratque conspectui!</p>
</section><notes></notes></section>