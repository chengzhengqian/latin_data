<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


enim συζυγίαν nervorum vocamus, cum bini nervi pariter
emergunt et in locum certum desinunt.</p>
<p>20. septem ergo
nervorum συζυγίαι de cerebri ventre nascentes vicem implent
fistularum, spiramentum sensificum ad sua quaeque
loca naturali lege ducentes, ut sensum vicinis et longe positis
membris animalis infundant.</p>
<p>21. ‘Prima igitur συζυγία nervorum talium petit oculos
et dat illis agnitionem specierum et discretionem colorum;
secunda in aures se diffundit per quam eis innascitur notitia
sonorum; tertia naribus inseritur vim ministrans odorandi;
quarta palatum tenet quo de gustatibus iudicatur;
quinta vi sua omne corpus implet, omnis enim pars corporis
mollia et aspera, frigida et calida discernit.</p>
<p>22. sexta de
cerebro means stomachum petit, cui maxime sensus est
necessarius, ut quae desunt adpetat, superflua respuat et
in homine sobrio se ipse moderetur. septima συζυγία nervorum
infundit sensum spinali medullae, quae hoc est animali
quod est navi carina, et adeo usu aut dignitate praecipua
est ut longum cerebrum a medicis sit vocata.</p>
<p>23. ex hac
denique, ut ex cerebro, diversi nascuntur meatus, virtutem
tribus animae propositis ministrantes. tria sunt enim quae
ex animae providentia accipit corpus animalis: ut vivat, ut
decore vivat et ut immortalitas illi successione quaeratur.</p>
<p>24. his tribus propositis, ut dixi, animae per spinalem medullam


</p></section><notes></notes></section>