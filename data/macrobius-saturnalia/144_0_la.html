<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

et hirsutus setis dicitur in adversum nascentibus contra
naturam omnium animalium. unde habetur velut imago
solis in adversam mundi partem nitentis.</p>
<p>22. ‘Gemini autem, qui alternis mortibus vivere creduntur,
quid aliud nisi solem unum eundemque significant,
modo descendentem in ima mundi, modo mundi in
summam altitudinem resurgentem?</p>
<p>23. ‘Cancer obliquo gressu quid aliud nisi iter solis ostendit,
qui viam numquam rectam sed per illam semper
meare sortitus est,</p>
<blockquote><p><span class="line">obliquus qua se signorum verteret ordo?</span><span class="linebreak"></span></p></blockquote>
<p class="noindent">maximeque in illo signo sol a cursu supero incipit obliquus
inferiora iam petere. de Leone iam supra dictum est.</p>
<p>24. ‘Virgo autem, quae manu aristam refert, quid aliud
quam δύναμις ἡλιακή quae fructibus curat? et ideo Iustitia
creditur quae sola facit nascentes fructus ad usus hominum
pervenire.</p>
<p>25. ‘Scorpius totus, in quo Libra est, naturam solis
imaginatur, qui hieme torpescit et transacta hac aculeum
rursus erigit vi sua, nullum natura damnum ex hiberno
torpore perpessa.</p>
</section><notes></notes></section>