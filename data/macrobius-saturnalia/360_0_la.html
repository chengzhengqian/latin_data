<section class="div1 language" lang="la"><header><hgroup><h1>Saturnalia</h1></hgroup></header><section class="div2"><blockquote><p>
<span class="line">νηλεές, οὐκ ἄρα σοί γε πατὴρ ἦν ἱππότα</span><span class="linebreak"></span>
<span class="line">Πηλεύς,</span><span class="linebreak"></span>
<span class="line">οὐδὲ Θέτις μήτηρ, γλαυκὴ δέ σε τίκτε θάλασσα.</span><span class="linebreak"></span></p></blockquote>
<p>15. ‘Plene Vergilius non partionem solam, sicut ille
quem sequebatur, sed educationem quoque nutricationis
tamquam belualem et asperam criminatus est. addidit
enim de suo:</p>
<blockquote><p><span class="line">. . . Hyrcanaeque admoriunt ubera tigres,</span><span class="linebreak"></span></p></blockquote>
<p class="noindent">uoniam videlicet in moribus inolescendis magnam fere
partem nutricis ingenium et natura lactis tenet, quae infusa
tenero et mixta parentum semini adhuc recenti, ex hac
gemina concretione unam indolem configurat.</p>
<p>16. hinc est
quod providentia naturae similitudinem natorum atque
gignentium ex ipso quoque nutricatu praeparans, fecit
cum ipso partu alimoniae copiam nasci. nam postquam
sanguis ille opifex in penetralibus suis omne corpus effinxit
atque aluit, adventante iam partus tempore idem ad corporis
materni superna conscendens in naturam lactis albescit,
ut recens natis idem sit altor qui fuerat fabricator.</p>
<p>17. quam ob rem non frustra creditum est, sicut valeat ad
fingendas corporis atque animi similitudines vis et natura
seminis, non secus ad eandem rem lacis quoque ingenia et
proprietates valere.</p>
<p>18. neque in hominibus id solum sed
in pecudibus quoque animadversum. nam si ovium lacte
haedi aut caprarum agni forsitan alantur, constat ferme in
his lanam duriorem, in illis capillum gigni teneriorem.</p>
</section><notes></notes></section>