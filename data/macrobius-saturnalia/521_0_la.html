<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


vel alias urbanus exercet praecipue inter mensas et
pocula, ubi facilis est ad iracundiam provocatio.</p>
<p>4. nam sicut
in praecipiti stantem vel levis tactus impellit, ita vino
vel infusum vel aspersum parvus quoque dolor incitat in
furorem. ergo cautius in convivio abstinendum scommate
quod tectam intra se habet iniuriam.</p>
<p>5. tanto enim pressius
haerent dicta talia quam directae loedoriae, ut hami angulosi
quam directi mucrones tenacius infiguntur, maxime
quia dicta huius modi risum praesentibus movent, quo velut
adsensus genere confirmatur iniuria.</p>
<p>6. est autem loedoria
huius modi: oblitusne es quia salsamenta vendebas?
scomma autem, quod diximus saepe contumeliam esse celatam,
tale est: meminimus quando bracchio te emungebas.
nam cum res eadem utrobique dicta sit, illud tamen
loedoria est, quod aperte obiectum exprobratumque est,
hoc scomma, quod figurate.</p>
<p>7. Octavius, qui natu nobilis
videbatur, Ciceroni recitanti ait: “non audio quae dicis.”
ille respondit: “certe solebas bene foratas habere aures.”
hoc eo dictum quia Octavius Libys oriundo dicebatur, quibus
mos est aurem forare.</p>
<p>8. In eundem Ciceronem Laberius
cum ab eo ad consessum non reciperetur, dicentem,
“reciperem te nisi anguste sederemus,” ait mimus ille mordaciter,
“atqui solebas duabus sellis sedere,” obiciens tanto
viro lubricum fidei. sed et quod Cicero dixit, “nisi anguste
sederemus,” scomma fuit in C. Caesarem, qui in senatum



</p></section><notes></notes></section>