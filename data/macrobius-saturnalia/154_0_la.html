<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

tollunt, nos quoque etiam poetas nostros volumus
philosophari, cum ipse Tullius, qui non minus professus
est philosophandi studium quam loquendi, quotiens aut
de natura deorum aut de fato aut de divinatione disputat
gloriam quam oratione conflavit incondita rerum relatione
minuat.’</p>
<p>5. Tum Symmachus: ‘De Cicerone, Evangele, qui conviciis
impenetrabilis est, post videbimus; nunc quia cum
Marone nobis negotium est, respondeas volo utrum
poetae huius opera instituendis tantum pueris idonea iudices,
an alia illis altiora inesse fatearis. videris enim mihi ita
adhuc Vergilianos habere versus qualiter eos pueri magistris
praelegentibus canebamus.’</p>
<p>6. ‘Immo pueri cum essemus, Symmache, sine iudicio
mirabamur, inspicere autem vitia nec per magistros nec
per aetatem licebat. quae tamen non pudenter quisquam
negabit, cum ipse confessus sit. qui enim moriens poema
suum legavit igni, quid nisi famae suae vulnera posteritati
subtrahenda curavit?</p>
<p>7. nec immerito. erubuit quippe de
se futura iudicia, si legeretur petitio deae precantis filio
arma a marito cui soli nupserat nec ex eo prolem suscepisse
se noverat, vel si mille alia multum pudenda seu in
verbis modo Graecis modo barbaris seu in ipsa dispositione
operis deprehenderentur.’</p>
</section><notes></notes></section>