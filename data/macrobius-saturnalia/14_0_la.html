<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>12. ‘Qui dies ita dividitur: primum tempus diei dicitur
mediae noctis inclinatio, deinde gallicinium, inde conticuum—cum et galli conticescunt et homines etiam tum
quiescent—deinde diluculum—id est cum incipit dinosci
dies—inde mane, cum dies clarus est.</p>
<p>13. mane autem dictum
aut quod ab inferioribus locis, id est a Manibus, exordium
lucis emergat aut—quod verius mihi videtur—ab
omine boni nominis. nam et Lanuvini mane pro bono dicunt,
sicut apud nos quoque contrarium est immane, ut
immanis belua vel immane facinus et hoc genus cetera, pro
non bono.<a class="footnoteLink" href="#note_LCL510_28_14" id="target_note_LCL510_28_14"><sup>14</sup></a></p>
<p>14. deinde a mane ad meridiem, hoc est ad
medium diei, inde iam supra vocatur tempus occiduum et
mox suprema tempestas, hoc est diei novissimum tempus,
sicut expressum est in duodecim tabulis: “solis occasus suprema
tempestas esto.”</p>
<p>15. deinde vespera, quod a Graecis
tractum est: illi enim ἐσπέραν a stella Hespero dicunt,
unde et Hesperia Italia quod occasui subiecta sit nominatur.
ab hoc tempore prima fax dicitur, deinde concubia, et
inde intempesta, quae non habet idoneum tempus rebus
gerendis. haec est diei civilis a Romanis observata divisio.</p>
<p>16. ergo noctu futura, cum media esse coeperit, auspicium
Saturnaliorumerit, quibus die crastini mos inchoandi est.’</p>
</section><notes><section class="footnotes"><ul><li class="note" id="note_LCL510_28_14"><a class="footnoteCrossrefLink" href="#target_note_LCL510_28_14" title="Click to highlight in text"><sup class="lineRef">14</sup>pro non bono P<sup>2</sup>A<sup>m</sup>: non pro bono ω</a></li><script type="text/javascript">document.getElementById('note_LCL510_28_14').style.display = "none";</script></ul></section></notes></section>