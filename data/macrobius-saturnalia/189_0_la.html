<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


triclinio ageret, et intendit arcum et spicula immisit. nec
indignatus est Caesar eodem se loco Pyladi quo populum
Romanum fuisse.</p>
<p>18. hic quia ferebatur mutasse rudis illius
saltationis ritum, quae apud maiores viguit, et venustam
induxisse novitatem, interrogatus ab Augusto quae
saltationi contulisset, respondit,</p>
<blockquote><p><span class="line">αὐλῶν συρίγγων τ᾿ ἐνοπὴν ὅμαδόν τ᾿ ἀνθρώπων.</span><span class="linebreak"></span></p></blockquote>
<p>19. idem cum propter populi seditionem pro contentione
inter se Hylamque habita concitatam indignationem excepisset
Augusti, respondit, “καὶ ἀχαριστεῖς, βασιλεῦ· ἔασον
αὐτοὺς περὶ ἡμᾶς ἀσχολεῖσθαι.’”</p>
<p><span class="br"></span><span class="lineNumber">8</span><span class="br"></span>His dictis et excitata laetitia cum in Avieno memoria
florida et amoenitas laudaretur ingenii, mensas secundas
minister admovit.</p>
<p>2. et Flavianus: ‘multi, ut aestimo, in hoc
a Varrone dissentiunt, qui in illa lepidissima satura Menippea,
quae inscribitur Nescis quid vesper vehat, de secunda
mensa placentas removit: sed quaeso dicas, Caecina, verba
ipsa Varronis, si tibi beneficio memoriae tenacioris haeserunt.’</p>
<p>3. et Albinus, ‘locus,’ inquit, ‘Varronis quem referri a
me imperas, in his fere verbis est: “bellaria ea maxime sunt
mellita quae mellita non sunt: dulcibus enim cum πέψει
societas infida.” significant autem bellaria omne mensae
secundae genus. nam quae πέμματα Graeci vel τραγήματα
dixerunt, ea veteres nostri appellavere bellaria; vina
quoque dulciora est invenire in comoediis antiquioribus
hoc vocabulo dictaque ea Liberi bellaria.’</p>
</section><notes></notes></section>