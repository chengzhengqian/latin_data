<section class="div1 language" lang="la"><header><hgroup><h1>Saturnalia</h1></hgroup></header><section class="div2">
<p>19. et</p>
<blockquote><p><span class="line">saevitque canum latratus in auras,</span><span class="linebreak"></span></p></blockquote>
<p class="noindent">et</p>
<blockquote><p><span class="line">caelataque amnem fundens pater Inachus urna,</span><span class="linebreak"></span></p></blockquote>
<p class="noindent">et</p>
<blockquote><p><span class="line">adfixae venis animasque in vulnera ponunt,</span><span class="linebreak"></span></p></blockquote>
<p class="noindent">et quicquid de apibus dixit in virorum fortium similitudinem,
ut adderet quoque mores et studia et populos et
proelia, quid plura, ut et Quirites vocaret. 20. dies me
deficiet si omnia persequi a Vergilio figurata velim, sed ex
his quae dicta sunt omnia similia lector diligens adnotabit.’</p>
<p><span class="br"></span><span class="lineNumber">7</span><span class="br"></span>Cum Servius ista dissereret, Praetextatus Avienum
Eustathio insusurrantem videns, ‘quin age’ inquit ‘Eustathi,
verecundiam Avieni probi adulescentis iuva et ipse publicato
nobis quod immurmurat.’</p>
<p>2. Eustathius; ‘iam dudum,’
inquit, ‘multa de Vergilio gestit interrogare Servium,
quorum enarratio respicit officium litteratoris, et tempus
indulgeri optat quo de obscuris ac dubiis sibi a doctiore
fiat certior.’</p>
<p>3. et Praetextatus, ‘probo,’ inquit, ‘mi Aviene,
quod ea de quibus ambigis clam te esse non pateris. unde
exoratus sit a nobis doctissimus doctor ut te secum negotium
habere patiatur, quia in commune proficient quae desideras
audire. ne tu modo ultra cesses aperire Servio viam
de Vergilio disserendi.’</p>
</section><notes></notes></section>