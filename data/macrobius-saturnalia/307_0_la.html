<section class="div1 language" lang="la"><header><hgroup><h1>Saturnalia</h1></hgroup></header><section class="div2"><blockquote><p>
<span class="line">ne tenues pluviae rapidive potentia solis</span><span class="linebreak"></span>
<span class="line">acrior aut Boreae penetrabile frigus adurat.</span><span class="linebreak"></span></p></blockquote>
<p>15. ecce dicendi genus quod nusquam alibi deprehendes,
in quo nec praeceps brevitas nec infrunita copia nec ieiuna
siccitas nec laetitia pinguis.</p>
<p>16. ‘Sunt praeterea stili dicendi duo dispari moralitate
diversi. unus est maturus et gravis, qualis Crasso assignatur.
hoc Vergilius utitur cum Latinus praecipit Turno:</p>
<blockquote><p><span class="line">o praestans animi iuvenis, quantum ipse feroci</span><span class="linebreak"></span>
<span class="line">virtute exsuperas, tanto me impensius aequum est</span><span class="linebreak"></span>
<span class="line">consulere . . .</span><span class="linebreak"></span></p></blockquote>
<p class="noindent">et reliqua.</p>
<p>17. alter huic contrarius ardens et erectus et infensus,
quali est usus Antonius. nec hunc apud Vergilium
frustra desideraveris:</p>
<blockquote><p><span class="line indent10">. . . haud talia dudum</span><span class="linebreak"></span>
<span class="line">dicta dabas. morere et fratrem ne desere frater.</span><span class="linebreak"></span></p></blockquote>
<p>18. ‘Videsne eloquentiam omnium varietate distinctam?
quam quidem mihi videtur Vergilius non sine quodam
praesagio, quo se omnium profectibus praeparabat,
de industria permiscuisse idque non mortali sed divino ingenio
praevidisse: atque adeo non alium secutus ducem
quam ipsam rerum omnium matrem naturam, hanc pertexuit


</p></section><notes></notes></section>