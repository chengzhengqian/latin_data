<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">


tenes nimis rara sunt, nimis patula: ecce me, Evangele,
sine nisu inde exemptum videbis.</p>
<p>11. opus naturae est ut
sensum vel nimium sicca vel nimium umecta non capiant.
ossa, dentes cum unguibus et capillis nimia siccitate ita
denseta sunt ut penetrabilia non sint effectui animae qui
sensum ministrat; adeps medulla et cerebrum ita in umore
atque mollitie sunt, ut eundem effectum animae quem siccitas
illa non recipit mollities ista non teneat.</p>
<p>12. ideo tam
dentibus unguibus ossibus et capillis quam adipi medullis
et cerebro sensus inesse non potuit. et sicut sectio capillorum
nihil doloris ingerit, ita si secetur vel dens vel os seu
adeps seu cerebrum seu medulla, aberit omnis sensus doloris.</p>
<p>13. “sed videmus,” inquies, “tormentis adfici quibus
secantur ossa, torqueri homines et dolore dentium.” hoc
verum esse quis abneget? sed ut os secetur, omentum
quod impositum est ossi cruciatum, dum sectionem patitur,
importat. quod cum medici manus transit, os iam cum
medulla quam continet habent indolentiam sectionis similem
capillorum. et cum dentium dolor est, non os dentis in
sensu est, sed caro quae continet dentem.</p>
<p>14. nam et unguis
quantus extra carnem crescendo pergit sine sensu secatur,
qui carni adhaeret iam facit si secetur dolorem, non
suo sed sedis suae corpore; sicut capillus dum superior secatur
nescit dolorem: si avellatur, sensum accipit a carne
quam deserit. et cerebrum quod tactu sui hominem vel
torquet vel frequenter interimit, non suo sensu sed vestitus
sui, id est omenti, hunc importat dolorem.</p>
</section><notes></notes></section>