<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

omnis omissa est, non numquam vero per gratiam
sacerdotum, qui publicanis proferri vel imminui consulto
anni dies volebant, modo auctio, modo retractio dierum
proveniebat et sub specie observationis emergebat maior
confusionis occasio.</p>
<p>2. sed postea C. Caesar omnem hanc
inconstantiam temporum vagam adhuc et incertam in ordinem
statae definitionis coegit, adnitente sibi M. Flavio
scriba, qui scriptos dies singulos ita ad dictatorem retulit
ut et ordo eorum inveniri facillime posset et invento certus
status perseveraret.</p>
<p>3. ergo C. Caesar exordium novae ordinationis
initurus dies omnes qui adhuc confusionem poterant
facere consumpsit, eaque re factum est ut annus
confusionis ultimus in quadringentos quadraginta tres dies
protenderetur. post hoc imitatus Aegyptios, solos divinarum
rerum omnium conscios, ad numerum solis, qui diebus
trecentis sexaginta quinque et quadrante cursum
conficit, annum dirigere contendit.</p>
<p>4. nam sicut lunaris annus
mensis est, quia luna paulo minus quam mensem in zodiaci
circumitione consumit, ita solis annus hoc dierum
numero colligendus est quem peragit dum ad id signum se
denuo vertit ex quo digressus est, unde annus vertens vocatur






</p></section><notes></notes></section>