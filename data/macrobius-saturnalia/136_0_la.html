<section class="div1 language" lang="la"><header><hgroup><h1>Saturnalia</h1></hgroup></header><section class="div2"><p class="noindent">

virtutem regentis.</p>
<p>7. ceterum deus Hercules religiose quidem
et apud Tyron colitur, verum sacratissima et augustissima
Aegyptii eum religione venerantur ultraque memoriam,
quae apud illos retro longissima est, ut carentem
initio colunt.</p>
<p>8. ipse creditur et Gigantas interemisse cum
caelo propugnaret quasi virtus deorum. Gigantas autem
quid aliud fuisse credendum est quam hominum quandam
impiam gentem deos negantem et ideo aestimatam deos
pellere de caelesti sede voluisse?</p>
<p>9. horum pedes in draconum
volumina desinebant, quod significat nihil eos rectum,
nihil superum cogitasse, totius vitae eorum gressu
atque processu in inferna mergente. ab hac gente sol poenas
debitas vi pestiferi caloris exegit.</p>
<p>10. et re vera Herculem
solem esse vel ex nomine claret. Ἡρακλῆς enim quid
aliud est nisi Ἣrav (id est aeris) κλέος? quae porro alia aeris
gloria est nisi solis illuminatio, cuius recessu profunditate
occulitur tenebrarum?</p>
<p>11. praeterea sacrorum administrationes
apud Aegyptios multiplici actu multiplicem
dei adserunt potestatem, significantes Herculem hunc
esse τὸν ἐν πᾶσι καὶ διὰ πάντων ἥλιον.</p>
<p>12. ex re quoque







</p></section><notes></notes></section>