<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

est oblata formidolosissimi temporis. Tum autem
illustratur consulatus, cum gubernat rem publicam, si non
optabili, at necessario tempore. Magis autem necessarium,
patres conscripti, nullum tempus umquam fuit.</p>
</section>
<section class="div2">
<p>[3] Itaque ego ille qui semper pacis auctor fui cuique
pax, praesertim civilis, quamquam omnibus bonis, tamen
in primis fuit optabilis—omne enim curriculum industriae
nostrae in foro, in curia, in amicorum periculis propulsandis
elaboratum est; hinc honores amplissimos, hinc mediocris
opes, hinc dignitatem si quam habemus consecuti
<span class="br"></span><span class="lineNumber">8</span><span class="br"></span>sumus—ego igitur pacis, ut ita dicam, alumnus, qui quantuscumque
sum (nihil enim mihi adrogo) sine pace civili
certe non fuissem—periculose dico: quem ad modum accepturi,
patres conscripti, sitis, horreo, sed pro mea perpetua
cupiditate vestrae dignitatis retinendae et augendae
quaeso oroque vos, patres conscripti, ut primo, etsi erit vel
acerbum auditu vel incredibile a M. Cicerone esse dictum,
accipiatis sine offensione quod dixero, neve id prius quam
quale sit explicaro repudietis—ego ille, dicam saepius, pacis
semper laudator, semper auctor, pacem cum M. Antonio
esse nolo. Magna spe ingredior in reliquam orationem,
patres conscripti, quoniam periculosissimum locum silentio
<span class="br"></span><span class="lineNumber">9</span><span class="br"></span>sum praetervectus. Cur igitur pacem nolo? Quia turpis
est, quia periculosa, quia esse non potest. Quae tria dum
explico, peto a vobis, patres conscripti, ut eadem benignitate
qua soletis mea verba audiatis.</p>
</section><notes></notes></section>