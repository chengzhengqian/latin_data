<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">13</span><span class="br"></span>Quid? Cum dilectus haberi tota Italia iussistis, cum vacationes
omnis sustulistis, tum ille hostis non est iudicatus?
Armorum officinas in urbe videtis; milites cum gladiis sequuntur
consulem; praesidio sunt specie consuli, re et veritate
nobis; omnes sine ulla recusatione, summo etiam
cum studio nomina dant, parent auctoritati vestrae: non
est iudicatus hostis Antonius?</p>
<p><span class="br"></span><span class="lineNumber">14</span><span class="br"></span>At legatos misimus. Heu, me miserum! Cur senatum
cogor, quem laudavi semper, reprehendere? Quid? Vos
censetis, patres conscripti, legatorum missionem populo
Romano vos probavisse? Non intellegitis, non auditis
meam sententiam flagitari? Cui cum pridie frequentes essetis
adsensi, postridie ad spem estis inanem pacis devoluti.
Quam turpe porro legiones ad senatum legatos mittere,
senatum ad Antonium! Quamquam illa legatio non est, denuntiatio
est paratum illi exitium, nisi paruerit huic ordini.
Quid refert? Tamen opinio est gravis.<a class="footnoteLink" href="#note_LCL507_14_6" id="target_note_LCL507_14_6"><sup>6</sup></a> Missos enim legatos
omnes vident; decreti nostri non omnes verba noverunt.</p>
</section>
<section class="div2">
<p>[5] Retinenda est igitur nobis constantia, gravitas, perseverantia;
repetenda vetus illa severitas, si quidem auctoritas
senatus decus, honestatem, laudem dignitatemque desiderat,
quibus rebus hic ordo caruit nimium diu. Sed erat
tunc excusatio oppressis, misera illa quidem, sed tamen
iusta: nunc nulla est. Liberati regio dominatu videbamur:
multo postea gravius urgebamur armis domesticis. Ea ipsa






</p></section><notes><section class="footnotes"><ul><li class="note" id="note_LCL507_14_6"><a class="footnoteCrossrefLink" href="#target_note_LCL507_14_6" title="Click to highlight in text"><sup class="lineRef">6</sup><span class="italic">Pluygers, SB</span>: grui <span class="italic">V</span><sup>1</sup>: gravior <span class="italic">V</span><sup>2</sup><span class="italic">D</span></a></li><script type="text/javascript">document.getElementById('note_LCL507_14_6').style.display = "none";</script></ul></section></notes></section>