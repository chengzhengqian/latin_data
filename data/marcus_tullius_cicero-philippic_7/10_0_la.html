<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

voce in contionem vocavit declaravitque maximam libertatis
recuperandae cupiditatem. Ita, quod erat optabile
antea ut populum Romanum comitem haberemus, nunc
habemus ducem. Quae est igitur spes, qui Mutinam circumsedent,
imperatorem populi Romani exercitumque
<span class="br"></span><span class="lineNumber">23</span><span class="br"></span>oppugnant, eis pacem cum populo Romano esse posse? An
cum municipiis pax erit quorum tanta studia cognoscuntur
in decretis faciendis, militibus dandis, pecuniis pollicendis,
ut in singulis oppidis curiam populi Romani non desideretis?
Laudandi sunt ex huius ordinis sententia Firmani,
qui principes pecuniae pollicendae fuerunt. Respondendum
honorifice est Marrucinis, qui ignominia notandos
censuerunt eos si qui militiam subterfugissent. Haec iam
tota Italia fiunt. Magna pax Antonio cum eis, his item cum
illo. Quae potest esse maior discordia? In discordia autem
pax civilis esse nullo pacto potest.</p>
<p><span class="br"></span><span class="lineNumber">24</span><span class="br"></span>Ut omittam multitudinem, L. Visidio, equiti Romano,
homini in primis ornato atque honesto civique semper
egregio, cuius ego excubias et custodias mei capitis cognovi
in consulatu meo, qui vicinos suos non cohortatus est
solum ut milites fierent sed etiam facultatibus suis sublevavit:
huic, inquam, tali viro, quem nos senatus consulto collaudare
debemus, poteritne esse pacatus Antonius? Quid
C. Caesari qui illum urbe, quid D. Bruto qui Gallia prohibuit?
<span class="br"></span><span class="lineNumber">25</span><span class="br"></span>Iam vero ipse<a class="footnoteLink" href="#note_LCL507_22_8" id="target_note_LCL507_22_8"><sup>8</sup></a> se placabit et leniet provinciae
Galliae, a qua exclusus et repudiatus est? Omnia videbitis,
patres conscripti, nisi prospicitis, plena odiorum, plena





</p></section><notes><section class="footnotes"><ul><li class="note" id="note_LCL507_22_8"><a class="footnoteCrossrefLink" href="#target_note_LCL507_22_8" title="Click to highlight in text"><sup class="lineRef">8</sup><span class="italic">codd</span>.: ipsi <span class="italic">SB</span></a></li><script type="text/javascript">document.getElementById('note_LCL507_22_8').style.display = "none";</script></ul></section></notes></section>