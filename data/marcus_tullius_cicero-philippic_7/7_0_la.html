<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

depulimus nos quidem: extorquenda sunt. Quod si non
possumus facere—dicam quod dignum est et senatore et
<span class="br"></span><span class="lineNumber">15</span><span class="br"></span>Romano homine—moriamur. Quanta enim illa erit rei publicae
turpitudo, quantum dedecus, quanta labes, dicere
in hoc ordine sententiam M. Antonium consulari loco!
cuius ut omittam innumerabilia scelera urbani consulatus,
in quo pecuniam publicam maximam dissipavit, exsules
sine lege restituit, vectigalia divendidit, provincias de populi
Romani imperio sustulit, regna addixit pecunia, leges
civitati per vim imposuit, armis aut obsedit aut exclusit senatum:
ut haec, inquam, omittam, ne hoc quidem cogitatis,
eum qui Mutinam, coloniam populi Romani firmissimam,
oppugnarit, imperatorem populi Romani, consulem
designatum, obsederit, depopulatus agros sit, hunc in eum
ordinem recipi a quo totiens ob has ipsas causas hostis iudicatus
sit quam foedum flagitiosumque sit?</p>
<p><span class="br"></span><span class="lineNumber">16</span><span class="br"></span>Satis multa de turpitudine. Dicam deinceps, ut proposui,
de periculo: quod etsi minus est fugiendum quam turpitudo,
tamen offendit animos maioris partis hominum
magis.</p>
</section>
<section class="div2">
<p>[6] Poteritis igitur exploratam habere pacem, cum
in civitate Antonium videbitis vel potius Antonios? Nisi
forte contemnitis Lucium: ego ne Gaium quidem. Sed, ut
video, dominabitur Lucius. Est enim patronus quinque et
triginta tribuum, quarum sua lege qua cum C. Caesare magistratus
partitus est suffragium sustulit, patronus centuriarum
equitum Romanorum quas item sine suffragio esse
voluit, patronus eorum qui tribuni militares fuerunt, patronus
<span class="br"></span><span class="lineNumber">17</span><span class="br"></span>Iani Medii. Quis huius potentiam poterit sustinere?



</p></section><notes></notes></section>