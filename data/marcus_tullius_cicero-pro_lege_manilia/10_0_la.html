<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p><span class="br"></span><span class="lineNumber">20</span><span class="br"></span>VIII. Quoniam de genere belli dixi, nunc de magnitudine pauca dicam. Potest enim hoc dici, belli genus esse ita necessarium, ut sit gerendum, non esse ita magnum, ut sit pertimescendum. In quo maxime laborandum est, ne forte ea vobis, quae diligentissime providenda sunt, contemnenda esse videantur. Atque ut omnes intellegant me L. Lucullo tantum impertire laudis, quantum forti viro et sapienti homini et magno imperatori debeatur, dico eius adventu maximas Mithridati copias omnibus rebus ornatas atque instructas fuisse, urbemque Asiae clarissimam nobisque amicissimam Cyzicenorum obsessam esse ab ipso rege maxima multitudine et oppugnatam vehementissime, quam L. Lucullus virtute, assiduitate, consilio summis obsidionis periculis <span class="br"></span><span class="lineNumber">21</span><span class="br"></span>liberavit; ab eodem imperatore classem magnam et ornatam, quae ducibus Sertorianis ad Italiam studio atque odio<a class="footnoteLink" href="#note_LCL198_32_1" id="target_note_LCL198_32_1"><sup>1</sup></a> inflammata raperetur, superatam esse atque depressam; magnas hostium praeterea copias multis proeliis esse deletas patefactumque nostris legionibus esse Pontum, qui antea populo Romano ex omni aditu clausus fuisset; Sinopen atque Amisum, quibus in oppidis erant domicilia regis, omnibus rebus ornatas ac refertas ceterasque urbes Ponti et Cappadociae permultas uno aditu adventuque esse captas; regem spoliatum regno patrio atque avito ad alios se reges atque ad alias

</p></section><notes><section class="footnotes"><ul><li class="note" id="note_LCL198_32_1"><a class="footnoteCrossrefLink" href="#target_note_LCL198_32_1" title="Click to highlight in text"><sup class="lineRef">1</sup>atque odio <span class="italic">H: om. cett.</span></a></li><script type="text/javascript">document.getElementById('note_LCL198_32_1').style.display = "none";</script></ul></section></notes></section>