<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
dicam neque aliorum exemplis confirmem, quantum auctoritas<a class="footnoteLink" href="#note_LCL198_56_1" id="target_note_LCL198_56_1"><sup>1</sup></a> valeat in bello, ab eodem Cn. Pompeio omnium rerum egregiarum exempla sumantur; qui quo die a vobis maritimo bello praepositus est imperator, tanta repente vilitas annonae ex summa inopia et caritate rei frumentariae consecuta est unius hominis spe ac nomine, quantum vix ex summa ubertate agrorum diuturna pax efficere potuisset. <span class="br"></span><span class="lineNumber">45</span><span class="br"></span>Iam accepta in Ponto calamitate ex eo proelio, de quo vos paulo ante invitus admonui, cum socii pertimuissent, hostium opes animique crevissent, satis firmum praesidium provincia non haberet, amisissetis Asiam, Quirites, nisi ad ipsum discrimen eius temporis divinitus Cn. Pompeium ad eas regiones fortuna populi Romani attulisset. Huius adventus et Mithridatem insolita inflammatum victoria continuit et Tigranem magnis copiis minitantem Asiae retardavit. Et quisquam dubitabit, quid virtute perfecturus sit, qui tantum auctoritate perfecerit, aut quam facile imperio atque exercitu socios et vectigalia conservaturus sit, qui ipso nomine ac rumore defenderit?</p>
</section>
<section class="div2">
<p><span class="br"></span><span class="lineNumber">46</span><span class="br"></span>XVI. Age vero illa res quantam declarat eiusdem hominis apud hostes populi Romani auctoritatem, quod ex locis tam longinquis tamque diversis tam brevi tempore omnes huic se uni dediderunt! quod Cretensium legati, cum in eorum insula noster imperator exercitusque esset, ad Cn. Pompeium in



</p></section><notes><section class="footnotes"><ul><li class="note" id="note_LCL198_56_1"><a class="footnoteCrossrefLink" href="#target_note_LCL198_56_1" title="Click to highlight in text"><sup class="lineRef">1</sup>auctoritas <span class="italic">H, Angelius</span>: huius auctoritas <span class="italic">cett.</span></a></li><script type="text/javascript">document.getElementById('note_LCL198_56_1').style.display = "none";</script></ul></section></notes></section>