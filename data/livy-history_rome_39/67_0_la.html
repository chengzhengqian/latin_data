<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
in eos quos aut senatorio loco movit aut quibus equos ademit, <span class="br"></span><span class="lineNumber">7</span><span class="br"></span>longe gravissima in L. Quinctium oratio, qua si accusator ante notam, non censor post notam usus esset, retinere L. Quinctium in senatu ne frater quidem T. Quinctius, si tum censor esset, potuisset.</p>
<p><span class="br"></span><span class="lineNumber">8</span><span class="br"></span>Inter cetera obiecit ei Philippum Poenum, carum ac nobile scortum, ab Roma in Galliam provinciam spe ingentium donorum perductum. <span class="br"></span><span class="lineNumber">9</span><span class="br"></span>eum puerum, per lasciviam cum cavillaretur, exprobrare consuli saepe solitum, quod sub ipsum spectaculum gladiatorium abductus ab Roma esset, ut obsequium amatori venditaret. <span class="br"></span><span class="lineNumber">10</span><span class="br"></span>forte epulantibus iis, cum iam vino incaluissent, nuntiatum in convivio esse nobilem Boium cum liberis transfugam venisse; convenire consulem velle, ut ab eo fidem praesens acciperet. <span class="br"></span><span class="lineNumber">11</span><span class="br"></span>introductum in tabernaculum per interpretem adloqui consulem coepisse. inter cuius sermonem Quinctius scorto “vis tu,” inquit “quoniam gladiatorium spectaculum reliquisti, iam hunc Gallum morientem videre?” <span class="br"></span><span class="lineNumber">12</span><span class="br"></span>et cum is vixdum serio adnuisset, ad nutum scorti consulem stricto gladio, qui super caput pendebat, loquenti Gallo caput primum percussisse, deinde, fugienti fidemque populi Romani atque eorum qui aderant imploranti latus transfodisse.</p>
<p>43. Valerius Antias, ut qui nec orationem Catonis legisset


</p></section><notes></notes></section>