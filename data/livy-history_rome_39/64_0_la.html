<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 alios gloria militaris provexit: huic versabile ingenium sic pariter ad omnia fuit ut natum ad id unum diceres quodcumque ageret: <span class="br"></span><span class="lineNumber">6</span><span class="br"></span>in bello manu fortissimus multisque insignibus clarus pugnis, idem postquam ad magnos honores pervenit summus imperator, idem in pace, si ius consuleres, peritissimus, si causa oranda esset, <span class="br"></span><span class="lineNumber">7</span><span class="br"></span>eloquentissimus, nec is tantum cuius lingua vivo eo viguerit, monumentum eloquentiae nullum exstet: vivit immo vigetque eloquentia eius sacrata scriptis omnis generis. <span class="br"></span><span class="lineNumber">8</span><span class="br"></span>orationes et pro se multae et pro aliis et in alios: nam non solum accusando sed etiam causam dicendo fatigavit inimicos. <span class="br"></span><span class="lineNumber">9</span><span class="br"></span>simultates nimio plures et exercuerunt eum et ipse exercuit eas; nec facile dixeris utrum magis presserit eum nobilitas an ille agitaverit nobilitatem. <span class="br"></span><span class="lineNumber">10</span><span class="br"></span>asperi procul dubio animi et linguae acerbae et immodice liberae fuit, sed invicti a cupiditatibus animi, rigidae innocentiae, contemptor gratiae divitiarum. <span class="br"></span><span class="lineNumber">11</span><span class="br"></span>in parsimonia in patientia laboris periculi ferrei prope corporis animique, quem ne senectus quidem, <span class="br"></span><span class="lineNumber">12</span><span class="br"></span>quae solvit omnia, fregerit, qui sextum et octogesimum annum agens causam dixerit, ipse pro se oraverit scripseritque, nonagesimo anno Ser. Galbam ad populi adduxerit iudicium.</p>
<p>41. Hunc, sicut omni vita, tum petentem premebat 


</p></section><notes></notes></section>