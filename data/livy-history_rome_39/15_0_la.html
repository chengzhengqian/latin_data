<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 ut eam rem quocumque modo discuteret, nec se eo praecipitaret ubi omnia infanda patienda primum deinde facienda essent. <span class="br"></span><span class="lineNumber">9</span><span class="br"></span>neque ante dimisit eum quam fidem dedit adulescens ab his sacris se temperaturum.</p>
<p>11. Postquam domum venit, et mater mentionem intulit quid eo die quid deinceps ceteris, quae ad sacra pertinerent, faciendum esset, negat eorum se quicquam facturum, nec initiari sibi in animo esse. <span class="br"></span><span class="lineNumber">2</span><span class="br"></span>aderat sermoni vitricus. confestim mulier exclamat Hispalae concubitu carere eum decem noctes non posse: illius excetrae delenimentis et venenis imbutum nec parentis nec vitrici nec deorum verecundiam habere. iurgantes hinc mater hinc vitricus cum quattuor eum servis domo exegerunt.</p>
<p><span class="br"></span><span class="lineNumber">3</span><span class="br"></span>Adulescens inde ad Aebutiam se amitam contulit, causamque ei cur esset a matre eiectus narravit, deinde ex auctoritate eius postero die ad consulem Postumium arbitris remotis rem detulit. <span class="br"></span><span class="lineNumber">4</span><span class="br"></span>consul post diem tertium redire ad se iussum dimisit; ipse Sulpiciam gravem feminam, socrum suam, percunctatus est ecquam anum Aebutiam ex Aventino nosset. <span class="br"></span><span class="lineNumber">5</span><span class="br"></span>cum eam nosse probam et antiqui moris feminam respondisset, opus esse sibi ea conventa dixit: mitteret nuntium ad eam, ut veniret.</p>
<p><span class="br"></span><span class="lineNumber">6</span><span class="br"></span>Aebutia accita ad Sulpiciam venit, et consul paulo post, velut forte intervenisset, sermonem de Aebutio fratris eius 

</p></section><notes></notes></section>