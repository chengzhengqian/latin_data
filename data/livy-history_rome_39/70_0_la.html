<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
per Formianum montem, Cato atria duo, Maenium et Titium, in lautumiis, et quattuor tabernas in publicum emit basilicamque ibi fecit, quae Porcia appellata est. et vectigalia summis pretiis, ultro tributa infimis locaverunt. <span class="br"></span><span class="lineNumber">8</span><span class="br"></span>quas locationes cum senatus precibus et lacrimis victus publicanorum induci et de integro locari iussisset, censores, edicto submotis ab hasta qui ludificati priorem locationem erant, omnia eadem paulum imminutis pretiis locaverunt. <span class="br"></span><span class="lineNumber">9</span><span class="br"></span>nobilis censura fuit simultatiumque plena, quae M. Porcium, cui acerbitas ea adsignabatur, per omnem vitam exercuerunt.</p>
<p><span class="br"></span><span class="lineNumber">10</span><span class="br"></span>Eodem anno coloniae duae, Potentia in Picenum Pisaurum in Gallicum agrum, deductae sunt. sena iugera in singulos data. diviserunt agrum coloniasque deduxerunt iidem triumviri, Q. Fabius Labeo, et M. et Q. Fulvii, Flaccus et Nobilior. <span class="br"></span><span class="lineNumber">11</span><span class="br"></span>consules eius anni nec domi nec militiae memorabile quicquam egerunt.</p>
<p>45. In insequentem annum crearunt consules M. Claudium Marcellum Q. Fabium Labeonem. </p>
<p>M. Claudius Q. Fabius idibus Martiis, quo die consulatum inierunt, de provinciis suis praetorumque rettulerunt.



</p></section><notes></notes></section>