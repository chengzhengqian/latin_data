<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">16</span><span class="br"></span>Thessalis auditis, Perrhaebi Gonnocondylum, quod Philippus Olympiadem appellaverat, Perrhaebiae fuisse, et ut sibi restitueretur agebant; et de Malloea et Ericinio eadem postulatio erat. <span class="br"></span><span class="lineNumber">17</span><span class="br"></span>Athamanes libertatem repetebant et castella Athenaeum et Poetneum.</p>
<p>26. Philippus, ut accusatoris potius quam rei speciem haberet, et ipse a querellis orsus, Menelaidem in Dolopia, quae regni sui fuisset, Thessalos vi atque armis expugnasse questus est; item Petram in Pieria ab iisdem Thessalis Perrhaebisque captam. <span class="br"></span><span class="lineNumber">2</span><span class="br"></span>Xynias quidem, haud dubie Aetolicum oppidum, sibi contribuisse eos; et Paracheloida, quae sub Athamania esset, nullo iure Thessalorum formulae factam. <span class="br"></span><span class="lineNumber">3</span><span class="br"></span>nam quae sibi crimina obiciantur de insidiis legatorum et maritimis portibus frequentatis aut desertis, <span class="br"></span><span class="lineNumber">4</span><span class="br"></span>alterum ridiculum esse, se reddere rationem quos portus mercatores aut nautici petant, alterum mores respuere suos. <span class="br"></span><span class="lineNumber">5</span><span class="br"></span>tot annos esse, per quos nunquam cessaverint legati nunc ad imperatores Romanos nunc Romam ad senatum crimina de se deferre: <span class="br"></span><span class="lineNumber">6</span><span class="br"></span>quem unquam verbo violatum esse? semel euntibus ad Quinctium insidias dici factas: sed quid iis acciderit non adici. quaerentium quod falso obiciant, cum veri nihil habeant, ea crimina esse. <span class="br"></span><span class="lineNumber">7</span><span class="br"></span>insolenter et immodice abuti Thessalos indulgentia populi Romani, velut 




</p></section><notes></notes></section>