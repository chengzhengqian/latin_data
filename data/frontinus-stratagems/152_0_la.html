<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">atque ab eo per dolorem concitato transverberatus dedecus servitutis, ut voluerat, effugit.</p>
<p>17. M. Cato Censorii filius in acie decidente equo prolapsus, cum se recollegisset animadvertissetque gladium excidisse vaginae, veritus ignominiam rediit in hostem exceptisque aliquot vulneribus, reciperato demum gladio, reversus est ad suos.</p>
<p>18. Petilini a Poenis obsessi parentes et liberos propter inopiam eiecerunt, ipsi coriis madefactis et igne siccatis foliisque arborum et omni genere animalium vitam trahentes undecim menses obsidionem toleraverunt.</p>
<p>19. Hispani Consabrae obsessi eadem omnia passi sunt nec oppidum Hirtuleio tradiderunt.</p>
<p>20. Casilini obsidente Hannibale tantam inopiam perpessi sunt, ut CC denariis murem venisse proditum memoriae sit eiusque venditorem fame perisse, emptorem autem vixisse. Fidem tamen servare Romanis perseveraverunt.</p>
<p>21. Cyzicum cum oppugnaret Mithridates, captivos eius urbis produxit ostenditque obsessis, arbitratus futurum, ut miseratione suorum compelleret ad deditionem oppidanos; at illi cohortati ad patiendam fortiter mortem captivos servare Romanis fidem perseveraverunt.</p>
<p>22. Segovienses, cum a Viriatho his liberi et coniuges
<span class="br"></span><span class="lineNumber"></span><span class="br"></span>
</p></section><notes></notes></section>