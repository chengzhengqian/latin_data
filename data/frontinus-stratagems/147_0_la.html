<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<h3><span class="sc">IV. De Iustitia</span></h3>
<p>1. <span class="sc">Camillo</span> Faliscos obsidenti ludi magister liberos Faliscorum tamquam ambulandi causa extra murum eductos tradidit, dicens retentis eis obsidibus necessario civitatem imperata facturam. Camillus non solum sprevit perfidiam, sed et restrictis post terga manibus magistrum virgis agendum ad parentes tradidit pueris, adeptus beneficio victoriam, quam fraude non concupierat, nam Falisci ob hanc iustitiam sponte ei se dediderunt.</p>
<p>2. Ad Fabricium ducem Romanorum medicus Pyrrhi Epirotarum regis pervenit pollicitusque est daturum se Pyrrho venenum, si merces sibi, in qua operae pretium foret, constitueretur. Quo facinore Fabricius egere victoriam suam non arbitratus, regi medicum detexit atque ea fide meruit, ut ad petendam amicitiam Romanorum compelleret Pyrrhum.</p>
<h3><span class="sc">V. De Constantia</span></h3>
<p>1. <span class="sc">Cn</span>. <span class="sc">Pompeius</span> minantibus direpturos pecuniam militibus, quae in triumphum<a class="footnoteLink" href="#note_LCL174_294_1" id="target_note_LCL174_294_1"><sup>1</sup></a> ferretur, Servilio et Glaucia cohortantibus, ut divideret eam, ne seditio fieret, adfirmavit non triumphaturum se potius et moriturum, quam licentiae militum succumberet, castigatisque oratione gravi laureatos fasces obiecit,

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL174_294_1"><a class="footnoteCrossrefLink" href="#target_note_LCL174_294_1" title="Click to highlight in text"><sup class="lineRef">1</sup>triumphum <span class="italic">Bennett</span>; triumpho <span class="italic">MSS. and edd.</span></a></li><script type="text/javascript">document.getElementById('note_LCL174_294_1').style.display = "none";</script></ul></section></notes></section>