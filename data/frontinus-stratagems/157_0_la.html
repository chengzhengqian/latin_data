<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">
quibusdam, ut hostem ad internecionem persequeretur, respondit: “aliqui et supersint, qui de victoria nostra hostibus nuntient.”</p>
<p>16. Scipio Africanus dicere solitus est hosti non solum dandam esse viam ad fugiendum, sed etiam muniendam.</p>
<p>17. Paches Atheniensis adfirmavit incolumes futuros hostes, si deponerent ferrum; eisque obsecutis condicionibus universos, qui in sagulis ferreas fibulas habuissent, interfici iussit.</p>
<p>18. Hasdrubal subigendorum Numidarum causa ingressus fines eorum resistere parantibus adfirmavit ad capiendos se venisse elephantos, quibus ferax est Numidia; ut hoc permitterent, poscentibus pretium cum promisisset, ea persuasione avocatos adortus sub leges redegit.</p>
<p>19. Alcetas Lacedaemonius, ut Thebanorum commeatum facilius ex inopinato adgrederetur, in occulto paratis navibus, tamquam unam omnino haberet triremem, vicibus in ea remigem exercebat; quodam deinde tempore omnis naves in Thebanos transnavigantis immisit et commeatibus eorum potitus est.</p>
<p>20. Ptolomaeus adversus Perdiccam exercitu praevalentem, ipse invalidus, omne pecudum genus, religatis ad tergum quae traherent sarmentis, agendum per paucos curavit equites; ipse praegressus cum copiis quas habebat effecit, ut pulvis, quem pecora <span class="br"></span><span class="lineNumber"></span><span class="br"></span> </p></section><notes></notes></section>