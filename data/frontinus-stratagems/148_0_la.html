<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">
ut ab illorum inciperent direptione; eaque invidia redegit eos ad modestiam.</p>
<p>2. C. Caesar, seditione in tumultu civilium armorum facta, maxime animis tumentibus, legionem totam exauctoravit, ducibus seditionis securi percussis; mox eosdem, quos exauctoraverat, ignominiam deprecantis restituit et optimos milites habuit.</p>
<p>3. Postumius consularis cohortatus suos, cum interrogatus esset a militibus, quid imperaret, dixit, ut se imitarentur, et arrepto signo hostis primus invasit; quem secuti victoriam adepti sunt.</p>
<p>4. Claudius Marcellus, cum in manus Gallorum imprudens incidisset, circumspiciendae regionis qua evaderet causa equum in orbem flexit; deinde cum omnia esse infesta vidisset, precatus deos in medios hostis inrupit; quibus inopinata audacia perculsis, ducem quoque eorum trucidavit atque, ubi spes salutis vix superfuerat, inde opima rettulit spolia.</p>
<p>5. L. Paulus, amisso ad Cannas exercitu, offerente equum Lentulo quo fugeret, superesse cladi quamquam non per ipsum contractae noluit, sed in eo saxo, cui se vulneratus acclinaverat, persedit, donec ab hostibus oppressus confoderetur.</p>
<p>6. Varro collega eius vel maiore constantia post <span class="br"></span><span class="lineNumber"></span><span class="br"></span> </p></section><notes></notes></section>