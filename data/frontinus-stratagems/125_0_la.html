<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>2. Hannibale obsidente Casilinum, Romani far in doliis secunda aqua Volturni fluminis demittebant, ut ab obsessis exciperetur. Quibus cum obiecta per medium amnem catena Hannibal obstitisset, nuces sparsere. Quae cum aqua ferente ad oppidum defluerent, eo commeatu sociorum necessitatem sustentaverunt.</p>
<p>3. Hirtius Mutinensibus obsessis ab Antonio salem, quo maxime indigebant, cupis conditum per amnem Scultennam intromisit.</p>
<p>4. Idem pecora secunda aqua demisit, quae excepta sustentaverunt necessariorum inopiam.</p>
<h3><span class="sc">XV. Quemadmodum Efficiatur ut Abundare Videantur quae Deerunt</span></h3>
<p>1. <span class="sc">Romani</span>, cum a Gallis Capitolium obsideretur, in extrema iam fame panem in hostem iactaverunt consecutique, ut abundare commeatibus viderentur, obsidionem, donec Camillus subveniret, toleraverunt.</p>
<p>2. Athenienses adversus Lacedaemonios idem fecisse dicuntur.<a class="footnoteLink" href="#note_LCL174_250_1" id="target_note_LCL174_250_1"><sup>1</sup></a></p>
<p>3. Hi, qui ab Hannibale Casilini obsidebantur, ad extremam famem pervenisse crediti, cum etiam herbas alimentis eorum Hannibal, arato loco qui erat inter castra ipsius et moenia, praeriperet, semina in praeparatum locum iecerunt, consecuti, ut habere viderentur, quo victum sustentarent usque ad satorum proventum.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_250_1"><a class="footnoteCrossrefLink" href="#target_note_LCL174_250_1" title="Click to highlight in text"><sup class="lineRef">1</sup><span class="italic">No. 2 is thought to be interpolated.</span></a></li><script type="text/javascript">document.getElementById('note_LCL174_250_1').style.display = "none";</script></ul></section></notes></section>