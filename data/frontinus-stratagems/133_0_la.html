<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<h3><span class="sc">Liber Quartus<a class="footnoteLink" href="#note_LCL174_266_1" id="target_note_LCL174_266_1"><sup>1</sup></a></span></h3>
<p><span class="sc">Multa</span> lectione conquisitis strategematibus et non exiguo scrupulo digestis, ut promissum trium librorum implerem, si modo implevi, hoc exhibebo ea, quae parum apte discriptioni priorum ad speciem alligatae subici videbantur et erant exempla potius strategicon quam strategemata; quae idcirco separavi, quia quamvis clara diversae tamen erant substantiae, ne, si qui forte in aliqua ex his incidissent, similitudine inducti praetermissa opinarentur. Et sane velut res residua expedienda fuit, in qua et ipse ordinem per species servare conabor:</p>
<p>I. De disciplina.</p>
<p>II. De effectu disciplinae.</p>
<p>III. De continentia.</p>
<p>IIII. De iustitia.</p>
<p>V. De constantia.</p>
<p>VI. De affectu et moderatione.</p>
<p>VII. De variis consiliis.</p>
</section><notes><section class="footnotes"><ul><li class="note" id="note_LCL174_266_1"><a class="footnoteCrossrefLink" href="#target_note_LCL174_266_1" title="Click to highlight in text"><sup class="lineRef">1</sup><span class="italic">On the authenticity of Book IV, see Introduction, pp. xix. ff.</span></a></li><script type="text/javascript">document.getElementById('note_LCL174_266_1').style.display = "none";</script></ul></section></notes></section>