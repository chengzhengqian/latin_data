<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">
paene iam par numero adgressus vicit, cum suos contraxisset et adversarios sparsisset.</p>
<p>12. Agesilaus Lacedaemonius, cum inferret bellum Tissaphernae, Cariam se petere simulavit, quasi aptius locis montuosis adversus hostem equitatu praevalentem pugnaturus. Per hanc consilii ostentationem avocato in Cariam Tissapherne, ipse Lydiam, ubi caput hostium regni erat, inrupit oppressisque, qui illic agebant, pecunia regia potitus est.</p>
<h3><span class="sc">IX. De Seditione Militum Compescenda</span></h3>
<p>1. <span class="sc">Aulus</span> <span class="sc">Manlius</span> consul, cum comperisset coniurasse milites in hibernis Campaniae, ut iugulatis hospitibus ipsi res invaderent eorum, rumorem sparsit, eodem loco hibernaturos; atque ita dilato coniuratorum consilio Campaniam periculo liberavit et ex occasione nocentes puniit.</p>
<p>2. L. Sulla, cum legiones civium Romanorum perniciosa seditione furerent, consilio restituit sanitatem efferatis. Propere enim adnuntiari iussit, hostem adesse, et ad arma vocantium clamorem tolli, signa canere. Discussa seditio est universis adversus hostem consentientibus.</p>
<p>3. Cn. Pompeius, trucidato ab exercitu Mediolani senatu, ne tumultum moveret, si solos evocasset
<span class="br"></span><span class="lineNumber"></span><span class="br"></span>
</p></section><notes></notes></section>