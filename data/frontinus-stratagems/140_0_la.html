<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">obsidioni Lipararum, ipse ad auspicia repetenda Messanam transiturus, praefecerat, cum agger incensus et capta castra essent, virgis caesum in numerum gregalium peditum referri et muneribus fungi iussit.</p>
<p>32. Fulvius Flaccus censor Fulvium fratrem suum, quia legionem, in qua tribunus militum erat, iniussu consulis dimiserat, senatu movit.</p>
<p>33. M. Cato ab hostili litore, in quo per aliquot dies manserat, cum ter dato profectionis signo classem solvisset et relictus e militibus quidam a terra voce et gestu expostularet, uti tolleretur, circumacta ad litus universa classe, comprehensum supplicio adfici iussit et, quem occisuri per ignominiam hostes fuerant, exemplo potius impendit.</p>
<p>34. Appius Claudius ex his, qui loco cesserant, decimum quemque militem sorte ductum fusti percussit.</p>
<p>35. Fabius Rullus consul ex duabus legionibus, quae loco cesserant, sorte ductos in conspectu militum securi percussit.</p>
<p>36. Aquilius ternos ex centuriis, quarum statio ab hoste perrupta erat, securi percussit.</p>
<p>37. M. Antonius, cum agger ab hostibus incensus esset, ex his, qui in opere fuerant, duarum cohortium <span class="br"></span><span class="lineNumber"></span><span class="br"></span> </p></section><notes></notes></section>