<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">se infra per patentis campos proiecissent. Inducti hac adfirmatione barbari inferiore itinere per circuitum adduxerunt exercitum dumque fusiores ripas et ob hoc operosiore ponte<a class="footnoteLink" href="#note_LCL174_12_1" id="target_note_LCL174_12_1"><sup>1</sup></a> iungunt instrumentaque moliuntur, quadraginta amplius dies impenderunt. Quo spatio Ventidius ad contrahendas usus est copias eisque triduo, antequam Parthus adveniret, receptis acie commissa vicit Pacorum et interfecit.</p>
<p>7. Mithridates, circumvallante Pompeio, fugam in proximum diem moliens, huius consilii obscurandi causa latius et usque ad applicitas hosti valles pabulatus, conloquia quoque cum pluribus avertendae suspicionis causa in posterum constituit, ignes etiam frequentiores per tota castra fieri iussit; secunda deinde vigilia praeter ipsa hostium castra agmen eduxit.</p>
<p>8. Imperator Caesar Domitianus Augustus Germanicus, cum Germanos, qui in armis erant, vellet opprimere nec ignoraret maiore bellum molitione inituros, si adventum tanti ducis praesensissent, profectioni suae census obtexuit Galliarum; sub quibus inopinato bello adfusus contusa immanium ferocia nationum provinciis consuluit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_12_1"><a class="footnoteCrossrefLink" href="#target_note_LCL174_12_1" title="Click to highlight in text"><sup class="lineRef">1</sup>operosiore ponte <span class="italic">Salmasius;</span> operosiores pontes <span class="italic">MSS. and edd.</span></a></li><script type="text/javascript">document.getElementById('note_LCL174_12_1').style.display = "none";</script></ul></section></notes></section>