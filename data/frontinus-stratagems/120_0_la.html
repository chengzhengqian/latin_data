<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">recurrunt, obviis eis qui insidiati iuxta muros erant et a tergo instantibus quos persecuti fuerant, in medio trucidati sunt.</p>
<p>6. Viriathus disposito per occulta milite paucos misit, qui abigerent pecora Segobrigensium; ad quae illi vindicanda cum frequentes procurrissent simulantesque fugam praedatores persequerentur, deducti in insidias caesique sunt.</p>
<p>7. Scordisci equites, cum Heracleae duarum cohortium<a class="footnoteLink" href="#note_LCL174_240_1" id="target_note_LCL174_240_1"><sup>1</sup></a> praesidio praepositus esset Lucullus, pecora abigere simulantes provocaverunt eruptionem; fugam deinde mentiti sequentem Lucullum in insidias deduxerunt et octingentos cum eo milites occiderunt.</p>
<p>8. Chares dux Atheniensium civitatem adgressurus litori appositam, post quaedam promunturia occulte habita classe, e navibus velocissimam praeter hostilia praesidia ire iussit; qua visa cum omnia navigia, quae pro custodia portus agebant, ad persequendam evolassent, Chares indefensum portum cum reliqua classe invectus etiam civitatem occupavit.</p>
<p>9. Barca dux Poenorum in Sicilia Lilybaeum nostris terra marique obsidentibus partem classis suae procul armatam iussit ostendi; ad eius conspectum cum evolassent nostri, ipse reliquis quas in occulto tenuerat navibus Lilybaei portum occupavit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_240_1"><a class="footnoteCrossrefLink" href="#target_note_LCL174_240_1" title="Click to highlight in text"><sup class="lineRef">1</sup>cohortium, <span class="italic">Freinsheim;</span> partium <span class="italic">MSS. and edd.</span></a></li><script type="text/javascript">document.getElementById('note_LCL174_240_1').style.display = "none";</script></ul></section></notes></section>