<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>20. L. Sulla, quia adversus Archelaum praefectum Mithridatis apud Piraeea pigrioribus ad proelium militibus utebatur, opere eos fatigando compulit ad poscendum ultro pugnae signum.</p>
<p>21. Fabius Maximus veritus, ne qua fiducia navium, ad quas refugium erat, minus constanter pugnaret exercitus, incendi eas, priusquam iniret proelium, iussit.</p>
<h3><span class="sc">XII. De Dissolvendo Metu, Quem Milites ex Adversis Conceperint Ominibus</span></h3>
<p>1. <span class="sc">Scipio</span>, ex Italia in Africam transportato exercitu, cum egrediens nave prolapsus esset et ob hoc attonitos milites cerneret, id quod trepidationem adferebat, constantia et magnitudine animi in hortationem convertit et “plaudite,” inquit, “milites, Africam oppressi.”</p>
<p>2. C. Caesar, cum forte conscendens navem lapsus esset, “teneo te, terra mater,” inquit. Qua interpretatione effecit, ut repetiturus illas a quibus proficiscebatur terras videretur.</p>
<p>3. T. Sempronius Gracchus consul, acie adversus Picentes directa, cum subitus terrae motus utrasque partes confudisset, exhortatione confirmavit suos et impulit, consternatum superstitione invaderent hostem, adortusque devicit.</p>
<span class="br"></span><span class="lineNumber"></span><span class="br"></span>
</section><notes></notes></section>