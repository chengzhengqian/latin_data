<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>6. Q. Sertorius, quod experimento didicerat imparem se universo Romanorum exercitui, ut barbaros quoque inconsulte pugnam deposcentis doceret, adductis in conspectum duobus equis, eorum praevalido alteri, alteri admodum exili duos admovit iuvenes similiter electos, robustum et gracilem. Ac robustiori imperavit equi exilis universam caudam abrumpere, gracili autem valentioris per singulos pilos vellere; cumque gracili successisset quod imperatum erat, validissimus cum infirmi equi cauda sine effectu luctaretur, “naturam,” inquit Sertorius, “Romanarum virium per hoc vobis exemplum ostendi, milites: insuperabiles sunt universas adgredienti; easdem lacerabit et carpet, qui per partes adtemptaverit.”<a class="footnoteLink" href="#note_LCL174_310_1" id="target_note_LCL174_310_1"><sup>1</sup></a></p>
<p>7. Valerius Laevinus consul, cum intra castra sua exploratorem hostium deprehendisset magnamque copiarum suarum fiduciam haberet, circumduci eum iussit: terrendi quidem hostis causa exercitus suos visendos speculatoribus eorum, quotiens voluissent, patere.</p>
<p>8. Caedicius primipilaris, qui in Germania post Varianam cladem obsessis nostris pro duce fuit, veritus, ne barbari ligna quae congesta erant vallo admoverent et castra eius incenderent, simulata lignorum inopia, missis undique qui ea furarentur effecit, ut Germani universos truncos amolirentur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_310_1"><a class="footnoteCrossrefLink" href="#target_note_LCL174_310_1" title="Click to highlight in text"><sup class="lineRef">1</sup><span class="italic">Practically identical with</span> i. <span class="sc">x</span>. 1.</a></li><script type="text/javascript">document.getElementById('note_LCL174_310_1').style.display = "none";</script></ul></section></notes></section>