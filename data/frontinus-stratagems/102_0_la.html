<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<h3><span class="sc">Liber Tertius</span></h3>
<p><span class="sc">Si</span> priores libri responderunt titulis suis et lectorem hucusque cum attentione perduxerunt, edam nunc circa oppugnationes urbium defensionesque στρατηγήματα. Nec morabor ulla praelocutione, prius traditurus quae oppugnandis urbibus usui sunt, tum quae obsessos instruere possint. Depositis autem operibus et machinamentis, quorum expleta iam pridem inventione nullam video ultra artium materiam, has circa expugnationem species στρατηγημάτων fecimus:</p>
<p>I. De repentino impetu.</p>
<p>II. De fallendis his qui obsidebuntur.</p>
<p>III. De eliciendis ad proditionem.</p>
<p>IIII. Per quae hostes ad inopiam redigantur.</p>
<p>V. Quemadmodum persuadeatur obsidionem permansuram.</p>
<p>VI. De districtione praesidiorum hostilium.</p>
<p>VII. De fluminum derivatione et vitiatione aquarum.</p>
<p>VIII. De iniciendo obsessis pavore.</p>
<p>VIIII. De inruptione ex diversa parte quam exspectabimur.</p>
<p>X. De insidiis, per quas eliciantur obsessi.</p>
<p>XI. De simulatione regressus.</p>
<span class="br"></span><span class="lineNumber"></span><span class="br"></span>
</section><notes></notes></section>