<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>18. Falisci et Tarquinienses, compluribus suorum in habitum sacerdotum subornatis, faces et angues furiali habitu praeferentibus, aciem Romanorum turbaverunt.</p>
<p>19. Idem Veientes et Fidenates facibus adreptis fecerunt.<a class="footnoteLink" href="#note_LCL174_132_1" id="target_note_LCL174_132_1"><sup>1</sup></a></p>
<p>20. Atheas rex Scytharum, cum adversus ampliorem Triballorum exercitum confligeret, iussit a feminis puerisque et omni imbelli turba greges asinorum ac boum ad postremam hostium aciem admoveri et erectas hastas praeferri; famam deinde diffudit, tamquam auxilia sibi ab ulterioribus Scythis adventarent. Qua adseveratione avertit hostem.</p>
<h3><span class="sc">V. De Insidiis</span></h3>
<p>1. <span class="sc">Romulus</span>, per latebras copiarum parte disposita, cum ad Fidenas accessisset, simulata fuga temere hostes insecutos eo perduxit, ubi occultos milites habebat, qui undique adorti effusos et incautos ceciderunt.</p>
<p>2. Q. Fabius Maximus consul, auxilio Sutrinis missus adversus Etruscos, omnes hostium copias in se convertit; deinde simulato timore in superiora loca velut fugiens recessit effuseque subeuntes adgressus non acie tantum superavit, sed etiam castris exuit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_132_1"><a class="footnoteCrossrefLink" href="#target_note_LCL174_132_1" title="Click to highlight in text"><sup class="lineRef">1</sup><span class="italic">No. 19 is probably an interpolation.</span></a></li><script type="text/javascript">document.getElementById('note_LCL174_132_1').style.display = "none";</script></ul></section></notes></section>