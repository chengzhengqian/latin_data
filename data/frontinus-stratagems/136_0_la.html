<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">aciem, ut quo quis voluisset loco consisteret; cum inertissimus quisque retro se dedisset, strenui autem in frontem prosiluissent, ut quemque invenerat stantem, ita ad ordines militiae provexit.</p>
<p>9. Lysander Lacedaemonius egressum via quendam castigabat. Cui dicenti ad nullius rei rapinam se ab agmine recessisse respondit: “ne speciem quidem rapturi praebeas volo.”</p>
<p>10. Antigonus, cum filium suum audisset devertisse in mulieris<a class="footnoteLink" href="#note_LCL174_272_1" id="target_note_LCL174_272_1"><sup>1</sup></a> domum, cui tres filiae insignes specie essent, “audio,” inquit, “fili, anguste habitare te pluribus dominis domum possidentibus: hospitium laxius accipe.” Iussoque commigrare edixit, ne quis minor quinquaginta annos natus hospitio matris familias uteretur.</p>
<p>11. Q. Metellus consul, quamvis nulla lege impediretur, quin filium contubernalem perpetuum haberet, maluit tamen eum in ordine merere.</p>
<p>12. P. Rutilius consul, cum secundum leges in contubernio suo habere posset filium, in legione militem fecit.</p>
<p>13. M. Scaurus filium, quod in saltu Tridentino loco hostibus cesserat, in conspectum suum venire vetuit. Adulescens verecundia ignominiae pressus mortem sibi conscivit.</p>
<p>14. Castra antiquitus Romani ceteraeque gentes passim per corpora cohortium velut mapalia constituere soliti erant, cum solos urbium muros nosset  <span class="br"></span><span class="lineNumber"></span><span class="br"></span> </p></section><notes><section class="footnotes"><ul><li class="note" id="note_LCL174_272_1"><a class="footnoteCrossrefLink" href="#target_note_LCL174_272_1" title="Click to highlight in text"><sup class="lineRef">1</sup>mulieris, <span class="italic">Götz;</span> eius <span class="italic">MSS.;</span> anus <span class="italic">Gund.</span></a></li><script type="text/javascript">document.getElementById('note_LCL174_272_1').style.display = "none";</script></ul></section></notes></section>