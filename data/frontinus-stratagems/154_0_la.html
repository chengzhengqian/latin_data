<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">“si in Persis natus esses, in regia sella resedisse tibi capital foret, in Macedonia nato conceditur.”</p>
<p>4. Divus Augustus Vespasianus, cum quendam adulescentem honeste natum, militiae inhabilem, angustiarum rei familiaris causa deductum ad longiorem ordinem rescisset, censu constituto honesta missione exauctoravit.</p>
<h3><span class="sc">VII. De Variis Consiliis</span></h3>
<p>1. C. <span class="sc">Caesar</span> dicebat idem sibi esse consilium adversus hostem, quod plerisque medicis contra vitia corporum, fame potius quam ferro superandi.</p>
<p>2. Domitius Corbulo dolabra hostem vincendum esse dicebat.</p>
<p>3. L. Paulus imperatorem senem moribus dicebat esse oportere, significans moderatiora sequenda consilia.</p>
<p>4. Scipio Africanus fertur dixisse, cum eum parum quidam pugnacem dicerent: “imperatorem me mater, non bellatorem peperit.”</p>
<p>5. C. Marius Teutono provocanti eum et postulanti, ut prodiret, respondit, si cupidus mortis esset, laqueo posse eum vitam finire; cum deinde instaret, gladiatorem contemptae staturae et prope exactae aetatis obiecit ei dixitque, si eum superasset, cum victore congressurum.</p>
<span class="br"></span><span class="lineNumber"></span><span class="br"></span>
</section><notes></notes></section>