<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>11. Myronides Atheniensis dubio proelio adversus Thebanos rem gerens repente in dextrum suorum cornu prosiluit et exclamavit sinistro iam se vicisse; qua re et suis alacritate et hostibus iniecto metu vicit.</p>
<p>12. Croesus praevalido hostium equitatui camelorum gregem opposuit, quorum novitate et odore consternati equi non solum insidentes praecipitaverunt, sed peditum quoque suorum ordines protriverunt vincendosque hosti praebuerunt.</p>
<p>13. Pyrrhus Epirotarum rex pro Tarentinis adversus Romanos eodem modo elephantis ad perturbandam aciem usus est.</p>
<p>14. Poeni quoque adversus Romanos frequenter idem fecerunt.<a class="footnoteLink" href="#note_LCL174_130_1" id="target_note_LCL174_130_1"><sup>1</sup></a></p>
<p>15. Volscorum castra cum prope a virgultis silvaque posita essent, Camillus ea omnia, quae conceptum ignem usque in vallum perferre poterant, incendit et sic adversarios exuit castris.<a class="footnoteLink" href="#note_LCL174_130_2" id="target_note_LCL174_130_2"><sup>2</sup></a></p>
<p>16. P. Crassus bello sociali eodem modo prope cum copiis omnibus interceptus est.<a class="footnoteLink" href="#note_LCL174_130_3" id="target_note_LCL174_130_3"><sup>3</sup></a></p>
<p>17. Hispani contra Hamilcarem boves vehiculis adiunctos in prima fronte constituerunt vehiculaque tedae et sebi et sulphuris plena, signo pugnae dato, incenderunt; actis deinde in hostem bubus consternatam aciem perruperunt.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_130_1"><a class="footnoteCrossrefLink" href="#target_note_LCL174_130_1" title="Click to highlight in text"><sup class="lineRef">1</sup><span class="italic">No. 14 is regarded as an interpolation.</span></a></li><script type="text/javascript">document.getElementById('note_LCL174_130_1').style.display = "none";</script><li class="note" id="note_LCL174_130_2"><a class="footnoteCrossrefLink" href="#target_note_LCL174_130_2" title="Click to highlight in text"><sup class="lineRef">2</sup><span class="italic">Identical with</span> <span class="sc">iv</span>. vii. 40 <span class="italic">and regarded as an interpolation in this place.</span></a></li><script type="text/javascript">document.getElementById('note_LCL174_130_2').style.display = "none";</script><li class="note" id="note_LCL174_130_3"><a class="footnoteCrossrefLink" href="#target_note_LCL174_130_3" title="Click to highlight in text"><sup class="lineRef">3</sup><span class="italic">Identical with</span> <span class="sc">iv</span>. vii. 41 <span class="italic">and regarded as an interpolation in this place.</span></a></li><script type="text/javascript">document.getElementById('note_LCL174_130_3').style.display = "none";</script></ul></section></notes></section>