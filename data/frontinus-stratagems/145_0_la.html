<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">adeo pauper fuit, ut se coniugem liberosque toleraret agello, qui colebatur per unum vilicum; cuius audita morte scripsit senatui de successore, destitutis rebus obitu servi necessariam esse praesentiam suam.</p>
<p>4. Cn. Scipio post res prospere in Hispania gestas in summa paupertate decessit, ne ea quidem relicta pecunia, quae sufficeret in dotem filiarum, quas ob inopiam publice dotavit senatus.</p>
<p>5. Idem praestiterunt Athenienses filiis Aristidis post amplissimarum rerum administrationem in maxima paupertate defuncti.</p>
<p>6. Epaminondas dux Thebanorum tantae abstinentiae fuit, ut in suppellectili eius praeter stoream et unicum veru nihil inveniretur.</p>
<p>7. Hannibal surgere de nocte solitus ante noctem non requiescebat; crepusculo demum ad cenam vocabat neque amplius quam duobus lectis discumbebatur apud eum.</p>
<p>8. Idem, cum sub Hasdrubale imperatore militaret, plerumque super nudam humum sagulo tectus somnos capiebat.</p>
<p>9. Aemilianum Scipionem traditur in itinere cum amicis ambulantem accepto pane vesci solitum.</p>
<p>10. Idem et de Alexandro Macedone dicitur.<a class="footnoteLink" href="#note_LCL174_290_1" id="target_note_LCL174_290_1"><sup>1</sup></a></p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_290_1"><a class="footnoteCrossrefLink" href="#target_note_LCL174_290_1" title="Click to highlight in text"><sup class="lineRef">1</sup><span class="italic">No. 10 is probably interpolated.</span></a></li><script type="text/javascript">document.getElementById('note_LCL174_290_1').style.display = "none";</script></ul></section></notes></section>