<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>4. Reliqui ex Variana clade, cum obsiderentur, quia defici frumento videbantur, horrea tota nocte circumduxerunt captivos, deinde praecisis manibus dimiserunt; hi circumsedentibus suis persuaserunt, ne spem maturae expugnationis reponerent in fame Romanorum, quibus ingens alimentorum copia superesset.</p>
<p>5. Thraces in arduo monte obsessi, in quem hostibus accessus non erat, conlato viritim exiguo tritico paucas oves paverunt et egerunt in hostium praesidia; quibus exceptis et occisis, cum frumenti vestigia in visceribus earum apparuissent, opinatus hostis magnam vim tritici superesse eis, qui inde etiam pecora pascerent, recessit ab obsidione.</p>
<p>6. Thrasybulus dux Milesiorum, cum longa obsidione milites sui angerentur ab Alyatte, qui sperabat eos ad deditionem fame posse compelli, sub adventum legatorum Alyattis frumentum omne in forum compelli iussit et conviviis sub id tempus institutis per totam urbem epulas praestitit; atque ita persuasit hosti superesse ipsis copias, quibus diuturnam sustinerent obsidionem.</p>
<h3><span class="ac">XVI. Qua Ratione Proditoribus et Transfugis Occurratur</span></h3>
<p>1. <span class="sc">Claudius</span> <span class="sc">Marcellus</span>, cognito consilio L. Bantii Nolani, qui corrumpere ad defectionem populares <span class="br"></span><span class="lineNumber"></span><span class="br"></span> </p></section><notes></notes></section>