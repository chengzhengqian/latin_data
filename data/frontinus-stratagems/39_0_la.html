<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>15. Idem fecit Sudines haruspex proelium Eumene cum Gallis commissuro.<a class="footnoteLink" href="#note_LCL174_78_1" id="target_note_LCL174_78_1"><sup>1</sup></a></p>
<p>16. Epaminondas Thebanus adversus Lacedaemonios, fiduciam suorum religione adiuvandam ratus, arma quae ornamentis adfixa in templis erant nocte subtraxit persuasitque militibus deos iter suum sequi, ut proeliantibus ipsis adessent.</p>
<p>17. Agesilaus Lacedaemonius, cum quosdam Persarum cepisset, quorum habitus multum terroris praefert, quotiens veste tegitur, nudatos militibus suis ostendit, ut alba corpora et umbratica contemnerentur.</p>
<p>18. Gelo Syracusarum tyrannus bello adversum Poenos suscepto, cum multos cepisset, infirmissimum quemque praecipue ex auxiliaribus, qui nigerrimi erant, nudatum in conspectum suorum produxit, ut persuaderet contemnendos.</p>
<p>19. Cyrus rex Persarum, ut concitaret animos popularium, tota die in excidenda silva quadam eos fatigavit; deinde postridie praestitit eis liberalissimas epulas et interrogavit, utro magis gauderent. Cumque ei praesentia probassent, “atqui per haec,” inquit, “ad illa perveniendum est; nam liberi beatique esse, nisi Medos viceritis, non potestis.” Atque ita eos ad cupiditatem proelii concitavit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_78_1"><a class="footnoteCrossrefLink" href="#target_note_LCL174_78_1" title="Click to highlight in text"><sup class="lineRef">1</sup><span class="italic">No. 15 is thought to be an interpolation.</span></a></li><script type="text/javascript">document.getElementById('note_LCL174_78_1').style.display = "none";</script></ul></section></notes></section>