<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>Ex contrario circa tutelam obsessorum:</p>
<p>XII. De excitanda cura suorum.</p>
<p>XIII. De emittendo et recipiendo nuntio.</p>
<p>XIIII. De introducendis auxiliis et commeatibus suggerendis.</p>
<p>XV. Quemadmodum efficiatur ut abundare videantur quae deerunt.</p>
<p>XVI. Qua ratione proditoribus et transfugis occurratur.</p>
<p>XVII. De eruptionibus.</p>
<p>XVIII. De constantia obsessorum.</p>
<h3><span class="sc">I. De Repentino Impetu</span></h3>
<p>1. T. <span class="sc">Quintius</span> consul, victis acie Aequis et Volscis, cum Antium oppidum expugnare statuisset, ad contionem vocato exercitu exposuit, quam id necessarium et facile esset, si non differretur; eoque impetu, quem exhortatio concitaverat, adgressus est urbem.</p>
<p>2. M. Cato in Hispania animadvertit potiri se quodam oppido posse, si inopinatos invaderet. Quadridui itaque iter biduo per confragosa et deserta emensus, nihil tale metuentes oppressit hostes. Victoribus deinde suis causam tam facilis eventus requirentibus dixit, tum illos victoriam adeptos, cum quadridui iter biduo corripuerint.</p>
<span class="br"></span><span class="lineNumber"></span><span class="br"></span>
</section><notes></notes></section>