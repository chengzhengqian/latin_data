<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>3. C. Caesar adversus Germanos et Ariovistum pugnaturus confusis suorum animis pro contione dixit, nullius se eo die opera nisi decimae legionis usurum. Quo consecutus est, ut decimani tamquam praecipuae fortitudinis testimonio concitarentur et ceteri pudore, ne penes alios gloria virtutis esset.<a class="footnoteLink" href="#note_LCL174_72_1" id="target_note_LCL174_72_1"><sup>1</sup></a></p>
<p>4. Q. Fabius, quia egregie sciebat et Romanos eius esse libertatis, quae contumelia exasperaretur, et a Poenis nihil iustum aut moderatum exspectabat, misit legatos Carthaginem de condicionibus pacis. Quas cum illi iniquitatis et insolentiae plenas rettulissent, exercitus Romanorum ad pugnandum concitatus est.</p>
<p>5. Agesilaus Lacedaemoniorum dux, cum prope ab Orchomeno socia civitate castra haberet comperissetque plerosque ex militibus pretiosissima rerum deponere intra munimenta, praecepit oppidanis, ne quid ad exercitum suum pertinens reciperetur, quo ardentius dimicaret miles, qui sciret sibi pro omnibus suis pugnandum.</p>
<p>6. Epaminondas dux Thebanorum adversus Lacedaemonios dimicaturus, ut non solum viribus milites sui, verum etiam adfectibus adiuvarentur, pronuntiavit in contione destinatum Lacedaemoniis, si victoria potirentur, omnes virilis sexus interficere, uxoribus autem eorum et liberis in servitutem  <span class="br"></span><span class="lineNumber"></span><span class="br"></span> </p></section><notes><section class="footnotes"><ul><li class="note" id="note_LCL174_72_1"><a class="footnoteCrossrefLink" href="#target_note_LCL174_72_1" title="Click to highlight in text"><sup class="lineRef">1</sup><span class="italic">Practically identical with</span> <span class="sc">iv.</span> v. 11.</a></li><script type="text/javascript">document.getElementById('note_LCL174_72_1').style.display = "none";</script></ul></section></notes></section>