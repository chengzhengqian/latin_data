<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>5. Cyrus bello adversus Persas quattuordecim milibus armatorum immensas difficultates superavit.</p>
<p>6. Epaminondas dux Thebanorum quattuor milibus hominum, ex quibus CCCC tantum equites erant, Lacedaemoniorum exercitum viginti quattuor milium peditum, equitum mille sescentorum vicit.</p>
<p>7. A quattuordecim milibus Graecorum, qui numerus in auxiliis Cyri adversus Artaxerxen fuit, centum milia barbarorum proelio superata sunt.</p>
<p>8. Eadem Graecorum proelio quattuordecim milia amissis ducibus, reditus sui cura uni ex corpore suo Xenophonti Atheniensi demandata, per iniqua et ignota loca incolumia reversa sunt.</p>
<p>9. Xerxes a trecentis Lacedaemoniorum ad Thermopylas vexatus, cum vix eos confecisset, hoc se deceptum aiebat, quod multos quidem homines haberet, viros autem disciplinae tenaces nullos.</p>
<h3><span class="sc">III. De Continentia</span></h3>
<p>1. M. <span class="sc">Catonem</span> vino eodem quo remiges contentum fuisse traditur.</p>
<p>2. Fabricius, cum Cineas legatus Epirotarum grande pondus auri dono ei daret, non accepto eo dixit malle se habentibus id imperare, quam habere.</p>
<p>3. Atilius Regulus, cum summis rebus praefuisset, <span class="br"></span><span class="lineNumber"></span><span class="br"></span> </p></section><notes></notes></section>