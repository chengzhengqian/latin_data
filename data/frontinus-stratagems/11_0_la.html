<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>8. Similiter Tisamenus Orestis filius, cum audisset iugum ab hostibus natura munitum teneri, praemisit sciscitaturos, quid rei foret; ac referentibus eis non esse verum, quod opinaretur, ingressus iter, ubi vidit ex suspecto iugo magnam vim avium simul evolasse neque omnino residere, arbitratus est latere illic agmen hostium. Itaque circumducto exercitu elusit insidiatores.</p>
<p>9. Hasdrubal frater Hannibalis iunctum Livii et Neronis exercitum, quamquam hoc illi non duplicatis castris dissimularent, intellexit, quod ab itinere strigosiores notabat equos et coloratiora hominum, ut ex via, corpora.</p>
<h3><span class="sc">III. De Constituendo Statu Belli</span></h3>
<p>1. <span class="sc">Alexander Macedo</span>, cum haberet vehementem exercitum, semper eum statum belli elegit, ut acie confligeret.</p>
<p>2. C. Caesar bello civili cum veteranum exercitum haberet, hostium autem tironem esse sciret, acie semper decertare studuit.</p>
<p>3. Fabius Maximus adversus Hannibalem, successibus proeliorum insolentem, recedere ab ancipiti discrimine et tueri tantummodo Italiam constituit, Cunctatorisque nomen et per hoc summi ducis meruit.</p>
<p>4. Byzantii adversus 
<span class="br"></span><span class="lineNumber"></span><span class="br"></span>
</p></section><notes></notes></section>