<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>3. Alexander devicta perdomitaque Thracia petens Asiam, veritus, ne post ipsius discessum sumerent arma, reges eorum praefectosque et omnis, quibus videbatur inesse cura detractae libertatis, secum velut honoris causa traxit, ignobiles autem relictis plebeiosque praefecit, consecutus, uti principes beneficiis eius obstricti nihil novare vellent, plebs vero ne posset quidem, spoliata principibus.</p>
<p>4. Antipater, conspecto Peloponesiorum exercitu, qui audita morte Alexandri ad infestandum imperium eius confluxerant, dissimulans scire se, qua mente venissent, gratias his egit, quod ad auxilium ferendum Alexandro adversus Lacedaemonios convenissent, adiecitque id se regi scripturum; ceterum ipsos, quia sibi opera eorum in praesentia non esset necessaria, abirent domos, hortatus est, et hac adseveratione periculum, quod ex novitate rerum imminebat, discussit.</p>
<p>5. Scipio Africanus in Hispania, cum inter captivas eximiae formae virgo et nobilis<a class="footnoteLink" href="#note_LCL174_190_1" id="target_note_LCL174_190_1"><sup>1</sup></a> ad eum perducta esset omniumque oculos in se converteret, summa custodia habitam sponso nomine Alicio reddidit insuperque aurum, quod parentes eius redempturi captivam donum Scipioni adtulerant, eidem sponso pro nuptiali munere dedit. Qua multiplici magnificentia universa gens victa imperio populi Romani accessit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_190_1"><a class="footnoteCrossrefLink" href="#target_note_LCL174_190_1" title="Click to highlight in text"><sup class="lineRef">1</sup><span class="italic">The text is confused and uncertain here. Oud. conjectures</span> eximiae formae virgo nubilis.</a></li><script type="text/javascript">document.getElementById('note_LCL174_190_1').style.display = "none";</script></ul></section></notes></section>