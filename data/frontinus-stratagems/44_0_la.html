<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<h3><span class="sc">Liber Secundus</span></h3>
<p><span class="sc">Dispositis</span> primo libro exemplis instructuris, ut mea fert opinio, ducem in his, quae ante commissum proelium agenda sunt, deinceps reddemus pertinentia ad ea, quae in ipso proelio agi solent, et deinde ea, quae post proelium.</p>
<p>Eorum, quae ad proelium pertinent, species sunt:</p>
<p>I. De tempore ad pugnam eligendo.</p>
<p>II. De loco ad pugnam eligendo.</p>
<p>III. De acie ordinanda.</p>
<p>IIII. De acie hostium turbanda.</p>
<p>V. De insidiis.</p>
<p>VI. De emittendo hoste, ne clausus proelium ex desperatione redintegret.</p>
<p>VII. De dissimulandis adversis.</p>
<p>VIII. De restituenda per constantiam acie.</p>
<p>Eorum deinde, quae post proelium agenda sunt, has esse species existimaverim:</p>
<p>VIIII. Si res prospere cesserit, de consummandis reliquiis belli.</p>
<p>X. Si res durius cesserit, de adversis emendandis.</p>
<p>XI. De dubiorum animis in fide retinendis.</p>
<p>XII. Quae facienda sint pro castris, si satis fiduciae in praesentibus copiis non habeamus.</p>
<p>XIII. De effugiendo.</p>
</section><notes></notes></section>