<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<h3><span class="sc">VI. De Districtione Praesidiorum Hostium</span></h3>
<p>1. <span class="sc">Scipio</span>, Hannibale in Africam reverso, cum plura oppida, quae ratio illi in potestatem redigenda dictabat, firmis praesidiis diversae partis obtinerentur, subinde aliquam manum submittebat ad infestanda ea. Novissime etiam tamquam direpturus civitates aderat, deinde simulato metu refugiebat. Hannibal, ratus veram esse eius trepidationem, deductis undique praesidiis, tamquam de summa rerum decertaturus insequi coepit. Ita consecutus Scipio, quod petierat, nudatas propugnatoribus urbis per Masinissam et Numidas cepit.</p>
<p>2. P. Cornelius Scipio, intellecta difficultate expugnandi Delminum, quia concursu omnium defendebatur, adgredi alia oppida coepit et revocatis<a class="footnoteLink" href="#note_LCL174_222_1" id="target_note_LCL174_222_1"><sup>1</sup></a> ad sua defendenda singulis vacuatam auxiliis Delminum cepit.</p>
<p>3. Pyrrhus Epirotarum rex adversus Illyrios, cum civitatem quae caput gentis erat redigere in potestatem suam vellet, eius desperatione ceteras urbes petere coepit consecutusque est, ut hostes fiducia velut satis munitae urbis eius ad tutelam aliarum dilaberentur; quo facto revocatis ipse rursus omnibus suis vacuam eam defensoribus cepit.</p>
<p>4. Cornelius Rufinus consul, cum aliquanto tempore  <span class="br"></span><span class="lineNumber"></span><span class="br"></span> </p></section><notes><section class="footnotes"><ul><li class="note" id="note_LCL174_222_1"><a class="footnoteCrossrefLink" href="#target_note_LCL174_222_1" title="Click to highlight in text"><sup class="lineRef">1</sup>revocatis <span class="italic">Bennett</span>; evocatis <span class="italic">MSS.</span>, <span class="italic">edd.</span></a></li><script type="text/javascript">document.getElementById('note_LCL174_222_1').style.display = "none";</script></ul></section></notes></section>