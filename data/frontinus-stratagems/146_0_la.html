<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<p>11. Masinissam, nonagensimum aetatis annum agentem, meridie ante tabernaculum stantem vel ambulantem capere solitum cibos legimus.</p>
<p>12. Mâ€™. Curius, cum victis ab eo Sabinis ex senatus consulto ampliaretur ei modus agri, quem consummati milites accipiebant, gregalium portione contentus fuit, malum civem dicens, cui non esset idem quod ceteris satis.</p>
<p>13. Universi quoque exercitus notabilis saepe fuit continentia, sicut eius qui sub M. Scauro meruit. Namque memoriae tradidit Scaurus pomiferam arborem, quam in pede castrorum fuerat complexa metatio, postero die abeunte exercitu intactis fructibus relictam.</p>
<p>14. Auspiciis Imperatoris Caesaris Domitiani Augusti Germanici<a class="footnoteLink" href="#note_LCL174_292_1" id="target_note_LCL174_292_1"><sup>1</sup></a> bello, quod Iulius Civilis in Gallia moverat, Lingonum opulentissima civitas, quae ad Civilem desciverat, cum adveniente exercitu Caesaris populationem timeret, quod contra exspectationem inviolata nihil ex rebus suis amiserat, ad obsequium redacta septuaginta milia armatorum tradidit mihi.</p>
<p>15. L. Mummius, qui Corintho capta non Italiam solum sed etiam provincias tabulis statuisque exornavit, adeo nihil ex tantis manubiis in suum convertit, ut filiam eius inopem senatus ex publico dotaverit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_292_1"><a class="footnoteCrossrefLink" href="#target_note_LCL174_292_1" title="Click to highlight in text"><sup class="lineRef">1</sup>Germanici eo <span class="italic">d; the best MSS., followed by Gund., have</span> Germanico.</a></li><script type="text/javascript">document.getElementById('note_LCL174_292_1').style.display = "none";</script></ul></section></notes></section>