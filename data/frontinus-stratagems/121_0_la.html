<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2">
<h3><span class="sc">XI. De Simulatione Regressus</span></h3>
<p>1. <span class="sc">Phormion</span> dux Atheniensium, cum depopulatus esset agros Chalcidensium, legatis eorum de ea re querentibus benigne respondit et nocte, qua dimissurus illos erat, finxit litteras sibi supervenisse civium suorum, propter quas redeundum haberet; ac paulum regressus dimisit legatos. His omnia tuta et abisse Phormionem renuntiantibus, Chalcidenses spe et oblatae humanitatis et abducti exercitus remissa urbis custodia, cum confestim Phormion revertisset, prohibere inexspectatam vim non potuerunt.</p>
<p>2. Agesilaus dux Lacedaemoniorum, cum Phocenses obsideret et intellexisset eos, qui tunc praesidio illis erant, iam gravari belli incommoda, paulum regressus tamquam ad alios actus liberam recedendi occasionem his dedit; non multo post milite reducto destitutos Phocenses superavit.</p>
<p>3. Alcibiades adversus Byzantios, qui se moenibus continebant, insidias disposuit et simulato regressu incautos eos oppressit.</p>
<p>4. Viriathus, cum tridui iter discedens confecisset, idem illud uno die remensus securos Segobrigenses et sacrificio cum maxime occupatos oppressit.</p>
<p>5. Epaminondas Mantineae, cum Lacedaemonios in subsidium hosti venisse animadverteret, ratus posse <span class="br"></span><span class="lineNumber"></span><span class="br"></span> </p></section><notes></notes></section>