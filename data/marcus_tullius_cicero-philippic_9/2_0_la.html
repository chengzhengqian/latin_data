<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

vel extremo spiritu, si quam opem rei publicae ferre
posset, experiretur. Itaque non illum vis hiemis, non nives,
non longitudo itineris, non asperitas viarum, non morbus
ingravescens retardavit, cumque iam ad congressum colloquiumque
eius pervenisset ad quem erat missus, in ipsa
cura ac meditatione obeundi sui muneris excessit e vita.</p>
<p><span class="br"></span><span class="lineNumber">3</span><span class="br"></span>Ut igitur alia, sic hoc, C. Pansa, praeclare, quod et nos
ad honorandum Ser. Sulpicium cohortatus es et ipse multa
copiose de illius laude dixisti. Quibus a te dictis nihil praeter
sententiam dicerem, nisi P. Servilio, clarissimo viro,
respondendum putarem, qui hunc honorem statuae nemini
tribuendum censuit nisi ei qui ferro esset in legatione
interfectus. Ego autem, patres conscripti, sic interpretor
sensisse maiores nostros ut causam mortis censuerint, non
genus esse quaerendum. Etenim cui legatio ipsa morti
fuisset, eius monumentum exstare voluerunt, ut in bellis
periculosis obirent homines legationis munus audacius.
Non igitur exempla maiorum quaerenda, sed consilium est
eorum a quo ipsa exempla nata sunt explicandum.</p>
</section>
<section class="div2">
<p><span class="br"></span><span class="lineNumber">4</span><span class="br"></span>[2] Lars Tolumnius, rex Veientium, quattuor legatos
populi Romani Fidenis interemit, quorum statuae steterunt
usque ad meam memoriam in rostris. Iustus honos:
eis enim maiores nostri qui ob rem publicam mortem obierant
pro brevi vita diuturnam memoriam reddiderunt. Cn.
Octavi, clari viri et magni, qui primus in eam familiam



</p></section><notes></notes></section>