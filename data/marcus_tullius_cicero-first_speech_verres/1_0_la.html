<section class="div1 language" lang="la"><header><hgroup><h1>Cicero</h1></hgroup></header>
<h1><span class="ac">In C. Verrem Actio Prima</span></h1>
<section class="div2">
<p><span class="br"></span><span class="lineNumber">1</span><span class="br"></span>I. Quod erat optandum maxime, iudices, et quod unum ad invidiam vestri ordinis infamiamque iudiciorum
sedandam maxime pertinebat, id non humano consilio sed prope divinitus datum atque oblatum vobis summo reipublicae tempore videtur. Inveteravit
enim iam opinio perniciosa reipublicae nobisque periculosa, quae non modo Romae sed etiam apud exteras nationes omnium sermone percrebruit, his iudiciis quae nunc sunt pecuniosum hominem, quamvis
<span class="br"></span><span class="lineNumber">2</span><span class="br"></span>sit nocens, neminem posse damnari. Nunc in ipso discrimine ordinis iudiciorumque vestrorum, cum sint parati qui contionibus et legibus hanc invidiam senatus inflammare conentur, reus in iudicium adductus
est C. Verres, homo vita atque factis omnium iam opinione damnatus, pecuniae magnitudine sua spe ac praedicatione absolutus. Huic ego causae, iudices, cum summa voluntate et exspectatione populi Romani actor accessi, non ut augerem invidiam
</p></section><notes></notes></section>