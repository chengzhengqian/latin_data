<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

legatio exitium fuit Asiae totius et Pamphyliae; quibus in provinciis multas domos, plurimas urbes, omnia fana depeculatus est, tum cum in Cn. Dolabellam
suum scelus illud pristinum renovavit et instauravit
quaestorium, cum eum, cui et legatus et pro quaestore fuisset, et in invidiam suis maleficiis adduxit et in ipsis periculis non solum deseruit sed etiam
<span class="br"></span><span class="lineNumber">12</span><span class="br"></span>oppugnavit ac prodidit; cuius praetura urbana aedium sacrarum fuit publicorumque operum depopulatio,
simul in iure dicundo bonorum possessionumque contra omnium instituta addictio et condonatio.</p>
<p>Iam vero omnium vitiorum suorum plurima et maxima constituit monumenta et indicia in provincia Sicilia; quam iste per triennium ita vexavit ac perdidit ut ea restitui in antiquum statum nullo modo possit, vix autem per multos annos innocentesque praetores aliqua ex parte recreari aliquando posse
<span class="br"></span><span class="lineNumber">13</span><span class="br"></span>videatur. Hoc praetore Siculi neque suas leges neque nostra senatus consulta neque communia iura tenuerunt; tantum quisque habet in Sicilia quantum hominis avarissimi et libidinosissimi aut imprudentiam subterfugit aut satietati superfuit.</p>
</section>
<section class="div2">
<p>V. Nulla res per triennium nisi ad nutum istius iudicata est; nulla


</p></section><notes></notes></section>