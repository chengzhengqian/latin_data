<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

profecto non haec omnia colligeret atque aucuparetur; non usque eo despiceret contemneretque
ordinem senatorium, ut arbitratu eius deligeretur
ex senatu qui reus fieret, qui, dum hic quae opus essent compararet, causam interea ante eum diceret.</p>
<span class="br"></span><span class="lineNumber">10</span><span class="br"></span><p>Quibus ego rebus quid iste speret et quo animum intendat facile perspicio; quam ob rem vero se confidat aliquid perficere posse, hoc praetore et hoc consilio, intellegere non possum. Unum illud intellego, quod populus Romanus in reiectione iudicum iudicavit, ea spe istum fuisse praeditum ut omnem rationem salutis in pecunia constitueret, hoc erepto praesidio ut nullam sibi rem adiumento fore arbitraretur.</p>
</section>
<section class="div2">
<p>IV. Etenim quod est ingenium tantum, quae tanta facultas dicendi et copia, quae istius vitam, tot vitiis flagitiisque convictam, iam pridem omnium voluntate iudicioque damnatam, aliqua ex parte possit defendere?
<span class="br"></span><span class="lineNumber">11</span><span class="br"></span>Cuius ut adulescentiae maculas ignominiasque praeteream; quaestura, primus gradus honoris, quid aliud habet in se nisi Cn. Carbonem spoliatum a quaestore suo pecunia publica, nudatum et proditum consulem, desertum exercitum, relictam provinciam, sortis necessitudinem religionemque violatam? cuius



</p></section><notes></notes></section>