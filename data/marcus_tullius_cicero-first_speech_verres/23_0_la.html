<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
clamore, suam populus Romanus significavit voluntatem.</p>
</section>
<section class="div2">
<span class="br"></span><span class="lineNumber">46</span><span class="br"></span><p>XVI. Nunc autem homines in speculis sunt; observant quem ad modum sese unus quisque vestrum gerat in retinenda religione conservandisque legibus. Vident adhuc post legem tribuniciam unum senatorem
vel tenuissimum esse damnatum; quod tametsi non reprehendunt, tamen magno opere quod laudent non habent; nulla est enim laus ibi esse integrum ubi nemo est qui aut possit aut conetur
<span class="br"></span><span class="lineNumber">47</span><span class="br"></span>corrumpere. Hoc est iudicium in quo vos de reo, populus Romanus de vobis iudicabit. In hoc homine statuetur possitne senatoribus iudicantibus homo nocentissimus pecuniosissimusque damnari. Deinde est eius modi reus in quo homine nihil sit praeter summa peccata maximamque pecuniam; ut, si liberatus sit, nulla alia suspicio nisi ea quae turpissima est residere possit; non gratia, non cognatione, non aliis recte factis, non denique aliquo mediocri vitio, tot tantaque eius vitia sublevata esse videbuntur.
<span class="br"></span><span class="lineNumber">48</span><span class="br"></span>Postremo ego causam sic agam, iudices, eius modi res, ita notas, ita testatas, ita magnas, ita manifestas proferam, ut nemo a vobis ut istum absolvatis per gratiam conetur contendere. Habeo autem certam viam atque rationem qua omnes illorum conatus
</p></section><notes></notes></section>