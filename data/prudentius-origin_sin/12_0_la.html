<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">machina, si terras luis incentiva fatigat:</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>exemplum dat vita hominum, quo cetera peccent,</span><span class="linebreak"></span>
<span class="line">vita hominum, cui quidquid agit vesania et error</span><span class="linebreak"></span>
<span class="line">suppeditant, ut bella fremant, ut fluxa voluptas</span><span class="linebreak"></span>
<span class="line">diffluat, inpuro fervescat ut igne libido,</span><span class="linebreak"></span>
<span class="line">sorbeat ut cumulos nummorum faucibus amplis</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>gurges avaritiae, finis quam nullus habendi</span><span class="linebreak"></span>
<span class="line">temperat aggestis addentem vota talentis.</span><span class="linebreak"></span>
<span class="line">auri namque fames parto fit maior ab auro.</span><span class="linebreak"></span>
<span class="line">inde seges scelerum, radix et sola malorum,</span><span class="linebreak"></span>
<span class="line">dum scatebras fluviorum omnes et operta metalla</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>eliquat ornatus solvendi leno pudoris,</span><span class="linebreak"></span>
<span class="line">dum venas squalentis humi scrutatur inepta</span><span class="linebreak"></span>
<span class="line">ambitio scalpens naturae occulta latentis,</span><span class="linebreak"></span>
<span class="line">si quibus in foveis radiantes forte lapillos</span><span class="linebreak"></span>
<span class="line">rimata inveniat. nec enim contenta decore</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>ingenito externam mentitur femina formam</span><span class="linebreak"></span>
<span class="line">ac, velut artificis Domini manus inperfectum</span><span class="linebreak"></span>
<span class="line">os dederit, quod adhuc res exigat aut hyacinthis</span><span class="linebreak"></span>
<span class="line">pingere sutilibus redimitae frontis in arce,</span><span class="linebreak"></span>
<span class="line">colla vel ignitis sincera incingere sertis,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>auribus aut gravidis virides suspendere bacas,</span><span class="linebreak"></span>
<span class="line">nectitur et nitidis concharum calculus albens</span><span class="linebreak"></span>
<span class="line">crinibus aureolisque riget coma texta catenis.</span><span class="linebreak"></span>
<span class="line">taedet sacrilegas matrum percurrere curas,</span><span class="linebreak"></span>
<span class="line">muneribus dotata Dei quae plasmata fuco</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>inficiunt, ut pigmentis cutis inlita perdat</span><span class="linebreak"></span>
<span class="line">quod fuerat, falso non agnoscenda colore.</span><span class="linebreak"></span>
<span class="line">haec sexus male fortis agit, cui pectore in arto</span><span class="linebreak"></span>
<span class="line">mens fragilis facili vitiorum fluctuat aestu.</span><span class="linebreak"></span>
</p>
</section><notes></notes></section>