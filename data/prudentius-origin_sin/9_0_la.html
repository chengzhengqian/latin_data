<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">ex nihilo nam cuncta retro, factumque quod</span><span class="linebreak"></span><span class="line indent2">usquam est,</span><span class="linebreak"></span>
<span class="line">at non ex nihilo Deus et Sapientia vera</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Spiritus et Sanctus, res semper viva nec umquam</span><span class="linebreak"></span>
<span class="line">coepta, sed aërios etiam molita ministros.</span><span class="linebreak"></span>
<span class="line">horum de numero quidam pulcherrimus ore,</span><span class="linebreak"></span>
<span class="line">maiestate ferox, nimiis dum viribus auctus</span><span class="linebreak"></span>
<span class="line">inflatur, dum grande tumens sese altius effert</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>ostentatque suos licito iactantius ignes,</span><span class="linebreak"></span>
<span class="line">persuasit propriis genitum se viribus ex se</span><span class="linebreak"></span>
<span class="line">materiam sumpsisse sibi, qua primitus esse</span><span class="linebreak"></span>
<span class="line">inciperet, nascique suum sine principe coeptum.</span><span class="linebreak"></span>
<span class="line">hinc schola subtacitam meditatur gignere sectam,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>quae docet e tenebris subitum micuisse tyrannum,</span><span class="linebreak"></span>
<span class="line">qui velut aeterna latitans sub nocte retrorsum</span><span class="linebreak"></span>
<span class="line">vixerit et tecto semper regnaverit aevo.</span><span class="linebreak"></span>
<span class="line">aemulus, ut memorant, opera ad divina repente</span><span class="linebreak"></span>
<span class="line">corrumpenda caput caligine protulit atra.</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>hoc ratio sed nostra negat, cui non licet unam</span><span class="linebreak"></span>
<span class="line">infirmare fidem, sacro quae tradita libro est.</span><span class="linebreak"></span>
<span class="line">“nil,” ait, “absque Deo factum, sed cuncta per</span><span class="linebreak"></span><span class="line indent2">ipsum,</span><span class="linebreak"></span>
<span class="line">cuncta, nec est alius quisquam nisi factus ab ipso.”</span><span class="linebreak"></span>
<span class="line">sed factus de stirpe bonus, bonitatis in usum</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>proditus et primo generis de fonte serenus,</span><span class="linebreak"></span>
<span class="line">deterior mox sponte sua, dum decolor illum</span><span class="linebreak"></span>
<span class="line">inficit invidia stimulisque instigat amaris.</span><span class="linebreak"></span>
<span class="line">arsit enim scintilla odii de fomite zeli</span><span class="linebreak"></span>
<span class="line">et dolor ingenium subitus conflavit iniquum.</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>viderat argillam simulacrum et structile flatu</span><span class="linebreak"></span>
</p>
</section><notes></notes></section>