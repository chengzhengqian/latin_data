<section class="div1 language" lang="la"><header><hgroup><h1>Prudentius</h1></hgroup></header>
<h1><span class="ac">Hamartigenia</span></h1>
<section class="div2">
<h2><span class="ac">‹Praefatio›</span></h2>
<p class="lineGroup">
<span class="line indent3"><span class="sc">Fratres</span> ephebi fossor et pastor duo,</span><span class="linebreak"></span>
<span class="line indent3">quos feminarum prima primos procreat,</span><span class="linebreak"></span>
<span class="line indent3">sistunt ad aram de laborum fructibus</span><span class="linebreak"></span>
<span class="line indent3">Deo sacranda munerum primordia.</span><span class="linebreak"></span>
<span class="line indent3"><span class="br"></span><span class="lineNumber">5</span><span class="br"></span>hic terrulentis, ille vivis fungitur;</span><span class="linebreak"></span>
<span class="line indent3">certante voto discrepantes inmolant,</span><span class="linebreak"></span>
<span class="line indent3">fetum bidentis alter, ast alter scrobis.</span><span class="linebreak"></span>
<span class="line indent3">Deus minoris conprobavit hostiam,</span><span class="linebreak"></span>
<span class="line indent3">reiecit illam quam paravit grandior.</span><span class="linebreak"></span>
<span class="line indent3"><span class="br"></span><span class="lineNumber">10</span><span class="br"></span>vox ecce summo missa persultat throno:</span><span class="linebreak"></span>
<span class="line indent3">“Cain, quiesce; namque si recte offeras,</span><span class="linebreak"></span>
<span class="line indent3">oblata nec tu lege recta dividas,</span><span class="linebreak"></span>
<span class="line indent3">perversa nigram vota culpam traxerint.”</span><span class="linebreak"></span>
<span class="line indent3">armat deinde parricidalem manum</span><span class="linebreak"></span>
<span class="line indent3"><span class="br"></span><span class="lineNumber">15</span><span class="br"></span>frater, probatae sanctitatis aemulus;</span><span class="linebreak"></span>
<span class="line indent3">germana curvo colla frangit sarculo,</span><span class="linebreak"></span>
<span class="line indent3">mundum recentem caede tinguit inpia,</span><span class="linebreak"></span>
<span class="line indent3">sero expiandum, iam senescentem, sacro</span><span class="linebreak"></span>
<span class="line indent3">cruore Christi, quo peremptor concidit.</span><span class="linebreak"></span>
<span class="line indent3"><span class="br"></span><span class="lineNumber">20</span><span class="br"></span>mors prima coepit innocentis vulnere,</span><span class="linebreak"></span>
<span class="line indent3">cessit deinde vulnerato innoxio.</span><span class="linebreak"></span>
<span class="line indent3">per crimen orta dissoluta est crimine,</span><span class="linebreak"></span>
<span class="line indent3">Abel quod ante perculit, Christum dehinc;</span><span class="linebreak"></span>
<span class="line indent3">finita et ipsa est finis exsortem petens.</span><span class="linebreak"></span>
</p>
</section><notes></notes></section>