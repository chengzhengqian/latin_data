<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">220</span><span class="br"></span>iamque iugo edomitos rictu laniare iuvencos</span><span class="linebreak"></span>
<span class="line">occiso pastore truces didicere leones.</span><span class="linebreak"></span>
<span class="line">nec non et querulis balatibus inritatus</span><span class="linebreak"></span>
<span class="line">plenas nocte lupus studuit perrumpere caulas.</span><span class="linebreak"></span>
<span class="line">omne animal diri callens sollertia furti</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>inbuit et tortos acuit fallacia sensus.</span><span class="linebreak"></span>
<span class="line">quamvis maceries florentes ambiat hortos,</span><span class="linebreak"></span>
<span class="line">saepibus et densis vallentur vitea rura,</span><span class="linebreak"></span>
<span class="line">aut populator edet gemmantia germina bruchus,</span><span class="linebreak"></span>
<span class="line">aut avibus discerpta feris lacerabitur uva.</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>quid loquar herbarum fibras medicante veneno</span><span class="linebreak"></span>
<span class="line">tinctas letiferi fudisse pericula suci?</span><span class="linebreak"></span>
<span class="line">noxius in teneris sapor aestuat ecce frutectis,</span><span class="linebreak"></span>
<span class="line">cum prius innocuas tulerit natura cicutas,</span><span class="linebreak"></span>
<span class="line">roscidus et viridem qui vestit flos rhododaphnen</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>pabula lascivis dederit sincera capellis.</span><span class="linebreak"></span>
<span class="line">ipsa quoque oppositum destructo foedere certo</span><span class="linebreak"></span>
<span class="line">transcendunt elementa modum rapiuntque</span><span class="linebreak"></span><span class="line indent2">ruuntque</span><span class="linebreak"></span>
<span class="line">omnia legirupis quassantia viribus orbem.</span><span class="linebreak"></span>
<span class="line">frangunt umbriferos aquilonum proelia lucos,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>et cadit inmodicis silva exstirpata procellis.</span><span class="linebreak"></span>
<span class="line">parte alia violentus aquis torrentibus amnis</span><span class="linebreak"></span>
<span class="line">transilit obiectas, praescripta repagula, ripas</span><span class="linebreak"></span>
<span class="line">et vagus eversis late dominatur in agris.</span><span class="linebreak"></span>
<span class="line">nec tamen his tantam rabiem nascentibus ipse</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>conditor instituit, sed laxa licentia rerum</span><span class="linebreak"></span>
<span class="line">turbavit placidas rupto moderamine leges.</span><span class="linebreak"></span>
<span class="line">nec mirum si membra orbis concussa rotantur,</span><span class="linebreak"></span>
<span class="line">si vitiis agitata suis mundana laborat</span><span class="linebreak"></span>
</p>
</section><notes></notes></section>