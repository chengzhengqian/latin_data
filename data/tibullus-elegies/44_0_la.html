<section class="div1 language" lang="la"><header><hgroup><h1>Tibvllvs</h1></hgroup></header><section class="div2">
<p class="lineGroup">
<span class="line">ingeret hic potus iuvenis maledicta puellae,</span><span class="linebreak"></span>
<span class="line indent2">postmodo quae votis inrita facta velit;</span><span class="linebreak"></span>
<span class="line">nam ferus ille suae plorabit sobrius idem</span><span class="linebreak"></span>
<span class="line indent2">et se iurabit mente fuisse mala.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>pace tua pereant arcus pereantque sagittae,</span><span class="linebreak"></span>
<span class="line indent2">Phoebe, modo in terris erret inermis Amor.</span><span class="linebreak"></span>
<span class="line">ars bona: sed postquam sumpsit sibi tela Cupido,</span><span class="linebreak"></span>
<span class="line indent2">eheu quam multis ars dedit ista malum!</span><span class="linebreak"></span>
<span class="line">et mihi praecipue: iaceo dum saucius annum</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>et faveo morbo, nam iuvat ipse dolor,</span><span class="linebreak"></span>
<span class="line">usque cano Nemesim, sine qua versus mihi nullus</span><span class="linebreak"></span>
<span class="line indent2">verba potest iustos aut reperire pedes.</span><span class="linebreak"></span>
<span class="line">at tu, nam divum servat tutela poetas,</span><span class="linebreak"></span>
<span class="line indent2">praemoneo, vati parce, puella, sacro,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>ut Messalinum celebrem, cum praemia belli</span><span class="linebreak"></span>
<span class="line indent2">ante suos currus oppida victa feret,</span><span class="linebreak"></span>
<span class="line">ipse gerens laurus: lauro devinctus agresti</span><span class="linebreak"></span>
<span class="line indent2">miles “io” magna voce “triumphe” canet.</span><span class="linebreak"></span>
<span class="line">tunc Messalla meus pia det spectacula turbae</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>et plaudat curru praetereunte pater.</span><span class="linebreak"></span>
<span class="line">adnue: sic tibi sint intonsi, Phoebe, capilli,</span><span class="linebreak"></span>
<span class="line indent2">sic tua perpetuo sit tibi casta soror.</span><span class="linebreak"></span>
</p>
<h3>VI</h3>
<p class="lineGroup">
<span class="line"><span class="sc">Castra</span> Macer sequitur: tenero quid fiet Amori?</span><span class="linebreak"></span>
<span class="line indent2">sit comes et collo fortiter arma gerat?</span><span class="linebreak"></span>
<span class="line">et seu longa virum terrae via seu vaga ducent</span><span class="linebreak"></span>
<span class="line indent2">aequora, cum telis ad latus ire volet?</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ure, puer, quaeso, tua qui ferus otia liquit</span><span class="linebreak"></span>
<span class="line indent2">atque iterum erronem sub tua signa voca.</span><span class="linebreak"></span>
</p></section><notes></notes></section>