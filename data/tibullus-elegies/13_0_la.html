<section class="div1 language" lang="la"><header><hgroup><h1>Tibvllvs</h1></hgroup></header><section class="div2">
<p class="lineGroup">
<span class="line">haec mihi, quae canerem Titio, deus edidit ore:</span><span class="linebreak"></span>
<span class="line indent2">sec Titium coniunx haec meminisse vetat.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>pareat ille suae: vos me celebrate magistrum,</span><span class="linebreak"></span>
<span class="line indent2">quos male habet multa callidus arte puer.</span><span class="linebreak"></span>
<span class="line">gloria cuique sua est: me, qui spernentur, amantes</span><span class="linebreak"></span>
<span class="line indent2">consultent; cunctis ianua nostra patet.</span><span class="linebreak"></span>
<span class="line">tempus erit, cum me Veneris praecepta ferentem</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>deducat iuvenum sedula turba senem.</span><span class="linebreak"></span>
<span class="line">eheu quam Marathus lento me torquet amore!</span><span class="linebreak"></span>
<span class="line indent2">deficiunt artes, deficiuntque doli.</span><span class="linebreak"></span>
<span class="line">parce, puer, quaeso, ne turpis fabula fiam,</span><span class="linebreak"></span>
<span class="line indent2">cum mea ridebunt vana magisteria.</span><span class="linebreak"></span>
</p>
<h3>V</h3>
<p class="lineGroup">
<span class="line"><span class="sc">Asper</span> eram et bene discidium me ferre loquebar:</span><span class="linebreak"></span>
<span class="line indent2">at mihi nunc longe gloria fortis abest.</span><span class="linebreak"></span>
<span class="line">namque agor ut per plana citus sola verbere turben</span><span class="linebreak"></span>
<span class="line indent2">quem celer adsueta versat ab arte puer.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ure ferum et torque, libeat ne dicere quicquam</span><span class="linebreak"></span>
<span class="line indent2">magnificum post haec; horrida verba doma.</span><span class="linebreak"></span>
<span class="line">parce tamen, per te furtivi foedera lecti,</span><span class="linebreak"></span>
<span class="line indent2">per venerem quaeso compositumque caput.</span><span class="linebreak"></span>
<span class="line">ille ego cum tristi morbo defessa iaceres</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>te dicor votis eripuisse meis;</span><span class="linebreak"></span>
<span class="line">ipseque te circum lustravi sulpure puro,</span><span class="linebreak"></span>
<span class="line indent2">carmine cum magico praecinuisset anus;</span><span class="linebreak"></span>
<span class="line">ipse procuravi, ne possent saeva nocere</span><span class="linebreak"></span>
<span class="line indent2">somnia, ter sancta deveneranda mola;</span><span class="linebreak"></span>
</p></section><notes></notes></section>