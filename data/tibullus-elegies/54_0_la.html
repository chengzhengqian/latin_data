<section class="div1 language" lang="la"><header><hgroup><h1>Lygdamvs</h1></hgroup></header><section class="div2">
<p class="lineGroup">
<span class="line">tunc ego nec cithara poteram gaudere sonora</span><span class="linebreak"></span>
<span class="line indent2">nec similes chordis reddere voce sonos,</span><span class="linebreak"></span>
<span class="line">sed perlucenti cantum meditabar avena</span><span class="linebreak"></span>
<span class="line indent2">ille ego Latonae filius atque Iovis.</span><span class="linebreak"></span>
<span class="line">nescis quid sit amor, iuvenis, si ferre recusas</span><span class="linebreak"></span>
<span class="line indent2">immitem dominam coniugiumque ferum.</span><span class="linebreak"></span>
<span class="line">ergo ne dubita blandas adhibere querellas;</span><span class="linebreak"></span>
<span class="line indent2">vincuntur molli pectora dura prece.</span><span class="linebreak"></span>
<span class="line">quod si vera canunt sacris oracula templis,</span><span class="linebreak"></span>
<span class="line indent2">haec illi nostro nomine dicta refer:</span><span class="linebreak"></span>
<span class="line">hoc tibi coniugium promittit Delius ipse;</span><span class="linebreak"></span>
<span class="line indent2">felix hoc alium desine velle virum.‚Äù</span><span class="linebreak"></span>
<span class="line">dixit, et ignavus defluxit corpore somnus.</span><span class="linebreak"></span>
<span class="line indent2">a ego ne possim tanta videre mala.</span><span class="linebreak"></span>
<span class="line">nec tibi crediderim votis contraria vota</span><span class="linebreak"></span>
<span class="line indent2">nec tantum crimen pectore inesse tuo.</span><span class="linebreak"></span>
<span class="line">nam te nec vasti genuerunt aequora ponti</span><span class="linebreak"></span>
<span class="line indent2">nec flammam volvens ore Chimaera fero</span><span class="linebreak"></span>
<span class="line">nec canis anguina redimitus terga caterva,</span><span class="linebreak"></span>
<span class="line indent2">cui tres sunt linguae tergeminumque caput,</span><span class="linebreak"></span>
<span class="line">Scyllaque virgineam canibus succincta figuram,</span><span class="linebreak"></span>
<span class="line indent2">nec te conceptam saeva leaena tulit,</span><span class="linebreak"></span>
<span class="line">barbara nec Scythiae tellus horrendave Syrtis;</span><span class="linebreak"></span>
<span class="line indent2">sed culta et duris non habitanda domus</span><span class="linebreak"></span>
<span class="line">et longe ante alias omnes mitissima mater</span><span class="linebreak"></span>
<span class="line indent2">isque pater quo non alter amabilior.</span><span class="linebreak"></span>
<span class="line">haec deus in melius crudelia somnia vertat</span><span class="linebreak"></span>
<span class="line indent2">et iubeat tepidos inrita ferra Notos.</span><span class="linebreak"></span>
</p>
</section><notes></notes></section>