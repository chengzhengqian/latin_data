<section class="div1 language" lang="la"><header><hgroup><h1>Tibvllvs</h1></hgroup></header><section class="div2">
<p class="lineGroup">
<span class="line">hanc pura cum veste sequar myrtoque canistra</span><span class="linebreak"></span>
<span class="line indent2">vincta geram, myrto vinctus et ipse caput.</span><span class="linebreak"></span>
<span class="line">sic placeam vobis: alius sit fortis in armis,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>sternat et adversos Marte favente duces,</span><span class="linebreak"></span>
<span class="line">ut mihi potanti possit sua dicere facta</span><span class="linebreak"></span>
<span class="line indent2">miles et in mensa pingere castra mero.</span><span class="linebreak"></span>
<span class="line">quis furor est atram bellis accersere Mortem?</span><span class="linebreak"></span>
<span class="line indent2">imminet et tacito clam venit illa pede.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>non seges est infra, non vinea culta, sed audax</span><span class="linebreak"></span>
<span class="line indent2">Cerberus et Stygiae navita turpis aquae;</span><span class="linebreak"></span>
<span class="line">illic pertusisque<a class="footnoteLink" href="#note_LCL006_246_1" id="target_note_LCL006_246_1"><sup>1</sup></a> genis ustoque capillo</span><span class="linebreak"></span>
<span class="line indent2">errat ad obscuros pallida turba lacus.</span><span class="linebreak"></span>
<span class="line">quin potius laudandus hic est quem prole parata</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>occupat in parva pigra senecta casa!</span><span class="linebreak"></span>
<span class="line">ipse suas sectatur oves, at filius agnos,</span><span class="linebreak"></span>
<span class="line indent2">et calidam fesso comparat uxor aquam.</span><span class="linebreak"></span>
<span class="line">sic ego sim, liceatque caput candescere canis</span><span class="linebreak"></span>
<span class="line indent2">temporis et prisci facta referre senem.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>interea pax arva colat. pax candida primum</span><span class="linebreak"></span>
<span class="line indent2">duxit araturos sub iuga curva boves;</span><span class="linebreak"></span>
<span class="line">pax aluit vites et sucos condidit uvae,</span><span class="linebreak"></span>
<span class="line indent2">funderet ut nato testa paterna merum;</span><span class="linebreak"></span>
<span class="line">pace bidens vomerque nitent, at tristia duri</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>militis in tenebris occupat arma situs,</span><span class="linebreak"></span>
<span class="line">rusticus e lucoque vehit, male sobrius ipse,</span><span class="linebreak"></span>
<span class="line indent2">uxorem plaustro progeniemque domum.</span><span class="linebreak"></span>
<span class="line">sed veneris tunc bella calent, scissosque capillos</span><span class="linebreak"></span>
<span class="line indent2">femina, perfractas conqueriturque fores;</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>flet teneras subtusa genas: sed victor et ipse</span><span class="linebreak"></span>
<span class="line indent2">flet sibi dementes tam valuisse manus.</span><span class="linebreak"></span>
<span class="line">at lascivus Amor rixae mala verba ministrat,</span><span class="linebreak"></span>
<span class="line indent2">inter et iratum lentus utrumque sedet.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL006_246_1"><a class="footnoteCrossrefLink" href="#target_note_LCL006_246_1" title="Click to highlight in text"><sup class="lineRef">1</sup>pertusisque <span class="italic">Livineius</span>: percussisque <span class="italic">A</span></a></li><script type="text/javascript">document.getElementById('note_LCL006_246_1').style.display = "none";</script></ul></section></notes></section>