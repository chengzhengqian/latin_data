<section class="div1 language" lang="la"><header><hgroup><h1>Tibvllvs</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">15</span><span class="br"></span>illa placet, quamvis inculto venerit ore</span><span class="linebreak"></span>
<span class="line indent2">nec nitidum tarda compserit arte caput.</span><span class="linebreak"></span>
<span class="line">num te carminibus, num te pallentibus herbis</span><span class="linebreak"></span>
<span class="line indent2">devovit tacito tempore noctis anus?</span><span class="linebreak"></span>
<span class="line">cantus vicinis fruges traducit ab agris,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>cantus et iratae detinet anguis iter,</span><span class="linebreak"></span>
<span class="line">cantus et e curru Lunam deducere temptat,</span><span class="linebreak"></span>
<span class="line indent2">et faceret, si non aera repulsa sonent.</span><span class="linebreak"></span>
<span class="line">quid queror heu misero carmen nocuisse, quid herbas?</span><span class="linebreak"></span>
<span class="line indent2">forma nihil magicis utitur auxiliis:</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>sed corpus tetigisse nocet, sed longa dedisse</span><span class="linebreak"></span>
<span class="line indent2">oscula, sed femori conseruisse femur.</span><span class="linebreak"></span>
<span class="line">nec tu difficilis puero tamen esse memento:</span><span class="linebreak"></span>
<span class="line indent2">persequitur poenis tristia facta Venus.</span><span class="linebreak"></span>
<span class="line">munera ne poscas: det munera canus amator,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>ut foveat molli frigida membra sinu.</span><span class="linebreak"></span>
<span class="line">carior est auro iuvenis, cui levia fulgent</span><span class="linebreak"></span>
<span class="line indent2">ora nec amplexus aspera barba terit.</span><span class="linebreak"></span>
<span class="line">huic tu candentes umero suppone lacertos,</span><span class="linebreak"></span>
<span class="line indent2">et regum magnae despiciantur opes.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>at Venus invenit puero concumbere furtim,</span><span class="linebreak"></span>
<span class="line indent2">dum timet et teneros conserit usque sinus,</span><span class="linebreak"></span>
<span class="line">et dare anhelanti pugnantibus umida linguis</span><span class="linebreak"></span>
<span class="line indent2">oscula et in collo figere dente notas.</span><span class="linebreak"></span>
<span class="line">non lapis hanc gemmaeque iuvant, quae frigore sola</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>dormiat et nulli sit cupienda viro.</span><span class="linebreak"></span>
<span class="line">heu sero revocatur amor seroque iuventas</span><span class="linebreak"></span>
<span class="line indent2">cum vetus infecit cana senecta caput.</span><span class="linebreak"></span>
<span class="line">tum studium formae est; coma tum mutatur, ut annos</span><span class="linebreak"></span>
<span class="line indent2">dissimulet viridi cortice tincta nucis;</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>tollere tum cura est albos a stirpe capillos</span><span class="linebreak"></span>
<span class="line indent2">et faciem dempta pelle referre novam.</span><span class="linebreak"></span>
</p></section><notes></notes></section>