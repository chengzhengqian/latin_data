<section class="div1 language" lang="la"><header><hgroup><h1>Lygdamvs</h1></hgroup></header><section class="div2">
<h3>V</h3>
<p class="lineGroup">
<span class="line"><span class="sc">Vos</span> tenet, Etruscis manat quae fontibus unda,</span><span class="linebreak"></span>
<span class="line indent2">unda sub aestivum non adeunda Canem,</span><span class="linebreak"></span>
<span class="line">nunc autem sacris Baiarum proxima lymphis,</span><span class="linebreak"></span>
<span class="line indent2">cum se purpureo vere remittit humus.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>at mihi Persephone nigram denuntiat horam.</span><span class="linebreak"></span>
<span class="line indent2">immerito iuveni parce nocere, dea.</span><span class="linebreak"></span>
<span class="line">non ego temptavi nulli temeranda virorum</span><span class="linebreak"></span>
<span class="line indent2">audax laudandae sacra docere deae,</span><span class="linebreak"></span>
<span class="line">nec mea mortiferis infecit pocula sucis</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>dextera nec cuiquam trita venena dedit,</span><span class="linebreak"></span>
<span class="line">nec nos sacrilegi templis admovimus ignes,</span><span class="linebreak"></span>
<span class="line indent2">nec cor sollicitant facta nefanda meum,</span><span class="linebreak"></span>
<span class="line">nec nos insanae meditantes iurgia mentis</span><span class="linebreak"></span>
<span class="line indent2">impia in aversos solvimus ora deos.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>et nondum cani nigros laesere capillos,</span><span class="linebreak"></span>
<span class="line indent2">nec venit tardo curva senecta pede.</span><span class="linebreak"></span>
<span class="line">natalem primo nostrum videre parentes,</span><span class="linebreak"></span>
<span class="line indent2">cum cecidit fato consul uterque pari.</span><span class="linebreak"></span>
<span class="line">quid fraudare iuvat vitem crescentibus uvis</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>et modo nata mala vellere poma manu?</span><span class="linebreak"></span>
<span class="line">parcite, pallentes undas quicumque tenetis</span><span class="linebreak"></span>
<span class="line indent2">duraque sortiti tertia regna dei.</span><span class="linebreak"></span>
<span class="line">Elysios olim liceat cognoscere campos</span><span class="linebreak"></span>
<span class="line indent2">Lethaeamque ratem Cimmeriosque lacus,</span><span class="linebreak"></span>
<span class="line indent1"><span class="br"></span><span class="lineNumber">25</span><span class="br"></span>cum mea rugosa pallebunt ora senecta</span><span class="linebreak"></span>
<span class="line indent2">et referam pueris tempora prisca senex.</span><span class="linebreak"></span>
</p></section><notes></notes></section>