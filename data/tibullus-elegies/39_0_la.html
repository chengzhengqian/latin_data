<section class="div1 language" lang="la"><header><hgroup><h1>Tibvllvs</h1></hgroup></header><section class="div2"><p class="lineGroup">
<span class="line">nec prosunt elegi nec carminis auctor Apollo;</span><span class="linebreak"></span>
<span class="line indent2">ilia cava pretium flagitat usque manu.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>ite procul, Musae, si non prodestis amanti;</span><span class="linebreak"></span>
<span class="line indent2">non ego vos, ut sint bella canenda, colo,</span><span class="linebreak"></span>
<span class="line">nec refero Solisque vias et qualis, ubi orbem</span><span class="linebreak"></span>
<span class="line indent2">complevit, versis Luna recurrit equis.</span><span class="linebreak"></span>
<span class="line">ad dominam faciles aditus per carmina quaero;</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>ite procul, Musae, si nihil ista valent.</span><span class="linebreak"></span>
<span class="line">at mihi per caedem et facinus sunt dona paranda,</span><span class="linebreak"></span>
<span class="line indent2">ne iaceam clausam flebilis ante domum;</span><span class="linebreak"></span>
<span class="line">aut rapiam suspensa sacris insignia fanis;</span><span class="linebreak"></span>
<span class="line indent2">sed Venus ante alios est violanda mihi.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>illa malum facinus suadet dominamque rapacem</span><span class="linebreak"></span>
<span class="line indent2">dat mihi; sacrilegas sentiat illa manus.</span><span class="linebreak"></span>
<span class="line">o pereat quicumque legit viridesque smaragdos</span><span class="linebreak"></span>
<span class="line indent2">et niveam Tyrio murice tingit ovem.</span><span class="linebreak"></span>
<span class="line">addit avaritiae causas et Coa puellis</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>vestis et e rubro lucida concha mari.</span><span class="linebreak"></span>
<span class="line">haec fecere malas; hinc clavim ianua sensit</span><span class="linebreak"></span>
<span class="line indent2">et coepit custos liminis esse canis.</span><span class="linebreak"></span>
<span class="line">sed pretium si grande feras, custodia victa est</span><span class="linebreak"></span>
<span class="line indent2">nec prohibent claves et canis ipse tacet.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>heu quicumque dedit formam caelestis avarae,</span><span class="linebreak"></span>
<span class="line indent2">quale bonum multis attulit ille malis!</span><span class="linebreak"></span>
<span class="line">hinc fletus rixaeque sonant, haec denique causa</span><span class="linebreak"></span>
<span class="line indent2">fecit ut infamis nunc deus erret Amor.</span><span class="linebreak"></span>
<span class="line">at tibi, quae pretio victos excludis amantes,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>eripiant partas ventus et ignis opes.</span><span class="linebreak"></span>
<span class="line">quin tua tunc iuvenes spectent incendia laeti,</span><span class="linebreak"></span>
<span class="line indent2">nec quisquam flammae sedulus addat aquam.</span><span class="linebreak"></span>
<span class="line">seu veniet tibi mors, nec erit qui lugeat ullus</span><span class="linebreak"></span>
<span class="line indent2">nec qui det maestas munus in exsequias.</span><span class="linebreak"></span>
</p></section><notes></notes></section>