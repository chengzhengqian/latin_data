<section class="div1 language" lang="la"><header><hgroup><h1>Tibvllvs</h1></hgroup></header><section class="div2"><p class="lineGroup">
<span class="line">et quodcumque mihi pomum novus educat annus,</span><span class="linebreak"></span>
<span class="line indent2">libatum agricolae ponitur ante deo.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>flava Ceres, tibi fit nostro de rure corona</span><span class="linebreak"></span>
<span class="line indent2">spicea, quae templi pendeat ante fores;</span><span class="linebreak"></span>
<span class="line">pomosisque ruber custos donatur in hortis</span><span class="linebreak"></span>
<span class="line indent2">terreat ut saeva falce Priapus aves.</span><span class="linebreak"></span>
<span class="line">vos quoque, felicis quondam, nunc pauperis agri</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>custodes, fertis munera vestra, Lares.</span><span class="linebreak"></span>
<span class="line">tunc vitula innumeros lustrabat caesa iuvencos:</span><span class="linebreak"></span>
<span class="line indent2">nunc agna exigui est hostia parva soli.</span><span class="linebreak"></span>
<span class="line">agna cadet vobis, quam circum rustica pubes</span><span class="linebreak"></span>
<span class="line indent2"><span class="br"></span><span class="lineNumber">24</span><span class="br"></span>clamet “io, messes et bona vina date.”</span><span class="linebreak"></span>
<span class="line"><span class="br"></span><span class="lineNumber">33</span><span class="br"></span>at vos exiguo pecori, furesque lupique,</span><span class="linebreak"></span>
<span class="line indent2">parcite: de magno praeda petenda grege.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>hic ego pastoremque meum lustrare quot annis</span><span class="linebreak"></span>
<span class="line indent2">et placidam soleo spargere lacte Palem.</span><span class="linebreak"></span>
<span class="line">adsitis, divi, neu vos e paupere mensa</span><span class="linebreak"></span>
<span class="line indent2">dona nec e puris spernite fictilibus:</span><span class="linebreak"></span>
<span class="line">fictilia antiquus primum sibi fecit agrestis</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>pocula, de facili composuitque luto.</span><span class="linebreak"></span>
<span class="line">non ego divitias patrum fructusque requiro,</span><span class="linebreak"></span>
<span class="line indent2">quos tulit antiquo condita messis avo:</span><span class="linebreak"></span>
<span class="line">parva seges satis est; satis est, requiescere lecto</span><span class="linebreak"></span>
<span class="line indent2">si licet et solito membra levare toro.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>quam iuvat immites ventos audire cubantem</span><span class="linebreak"></span>
<span class="line indent2">et dominam tenero continuisse sinu</span><span class="linebreak"></span>
<span class="line">aut, gelidas hibernus aquas cum fuderit Auster,</span><span class="linebreak"></span>
<span class="line indent2">securum somnos igne iuvante sequi!</span><span class="linebreak"></span>
<span class="line">hoc mihi contingat: sit dives iure, furorem</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>qui maris et tristes ferre potest pluvias.</span><span class="linebreak"></span>
<span class="line">o quantum est auri pereat potiusque smaragdi,</span><span class="linebreak"></span>
<span class="line indent2">quam fleat ob nostras ulla puella vias.</span><span class="linebreak"></span>
</p></section><notes></notes></section>