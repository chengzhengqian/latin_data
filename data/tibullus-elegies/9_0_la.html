<section class="div1 language" lang="la"><header><hgroup><h1>Tibvllvs</h1></hgroup></header><section class="div2">
<p class="lineGroup">
<span class="line">non acies, non ira fuit, non bella, nec ensem</span><span class="linebreak"></span>
<span class="line indent2">immiti saevus duxerat arte faber.</span><span class="linebreak"></span>
<span class="line">nunc love sub domino caedes et vulnera semper,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>nunc mare, nunc leti mille repente viae.</span><span class="linebreak"></span>
<span class="line">parce, Pater. timidum non me periuria terrent,</span><span class="linebreak"></span>
<span class="line indent2">non dicta in sanctos impia verba deos.</span><span class="linebreak"></span>
<span class="line">quod si fatales iam nunc explevimus annos,</span><span class="linebreak"></span>
<span class="line indent2">fac lapis inscriptis stet super ossa notis:</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span><span class="sc">hic iacet immiti consvmptvs morte tibvllvs,</span></span><span class="linebreak"></span>
<span class="line indent2"><span class="sc">messallam terra dvm seqvitvrqve mari</span>.</span><span class="linebreak"></span>
<span class="line">sed me, quod facilis tenero sum semper Amori,</span><span class="linebreak"></span>
<span class="line indent2">ipsa Venus campos ducet in Elysios.</span><span class="linebreak"></span>
<span class="line">hic choreae cantusque vigent, passimque vagantes</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>dulce sonant tenui gutture carmen aves;</span><span class="linebreak"></span>
<span class="line">fert casiam non culta seges, totosque per agros</span><span class="linebreak"></span>
<span class="line indent2">floret odoratis terra benigna rosis;</span><span class="linebreak"></span>
<span class="line">ac iuvenum series teneris immixta puellis</span><span class="linebreak"></span>
<span class="line indent2">ludit, et adsidue proelia miscet Amor.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>illic est, cuicumque rapax Mors venit amanti,</span><span class="linebreak"></span>
<span class="line indent2">et gerit insigni myrtea serta coma.</span><span class="linebreak"></span>
<span class="line">at scelerata iacet sedes in nocte profunda</span><span class="linebreak"></span>
<span class="line indent2">abdita, quam circum flumina nigra sonant:</span><span class="linebreak"></span>
<span class="line">Tisiphoneque impexa feros pro crinibus angues</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>saevit et huc illuc impia turba fugit;</span><span class="linebreak"></span>
<span class="line">tum niger in porta serpentum Cerberus ore</span><span class="linebreak"></span>
<span class="line indent2">stridet et aeratas excubat ante fores.</span><span class="linebreak"></span>
<span class="line">illic Iunonem temptare Ixionis ausi</span><span class="linebreak"></span>
<span class="line indent2">versantur celeri noxia membra rota;</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>porrectusque novem Tityos per iugera terrae</span><span class="linebreak"></span>
<span class="line indent2">adsiduas atro viscere pascit aves.</span><span class="linebreak"></span>
<span class="line">Tantalus est illic, et circum stagna: sed acrem</span><span class="linebreak"></span>
<span class="line indent2">iam iam poturi deserit unda sitim;</span><span class="linebreak"></span>
</p></section><notes></notes></section>