<section class="div1 language" lang="la"><header><hgroup><h1>Tibvllvs</h1></hgroup></header><section class="div2"><p class="lineGroup">
<span class="line">at tu dum primi floret tibi temporis aetas</span><span class="linebreak"></span>
<span class="line indent2">utere: non tardo labitur illa pede.</span><span class="linebreak"></span>
<span class="line">neu Marathum torque: puero quae gloria victo est?</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>in veteres esto dura, puella, senes.</span><span class="linebreak"></span>
<span class="line">parce precor tenero: non illi sontica causa est,</span><span class="linebreak"></span>
<span class="line indent2">sed nimius luto corpora tingit amor.</span><span class="linebreak"></span>
<span class="line">vel miser absenti maestas quam saepe querellas</span><span class="linebreak"></span>
<span class="line indent2">conicit et lacrimis omnia plena madent!</span><span class="linebreak"></span>
<span class="line">“quid me spernis?” ait. “poterat custodia vinci:</span><span class="linebreak"></span>
<span class="line indent2"><span class="br"></span><span class="lineNumber">56</span><span class="br"></span>ipse dedit cupidis fallere posse deus.</span><span class="linebreak"></span>
<span class="line">nota venus furtiva mihi est, ut lenis agatur</span><span class="linebreak"></span>
<span class="line indent2">spiritus, ut nec dent oscula rapta sonum;</span><span class="linebreak"></span>
<span class="line">et possum media quamvis obrepere nocte</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>et strepitu nullo clam reserare fores.</span><span class="linebreak"></span>
<span class="line">quid prosunt artes, miserum si spernit amantem</span><span class="linebreak"></span>
<span class="line indent2">et fugit ex ipso saeva puella toro?</span><span class="linebreak"></span>
<span class="line">vel cum promittit, subito sed perfida fallit,</span><span class="linebreak"></span>
<span class="line indent2">et mihi nox multis est vigilanda malis.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>dum mihi venturam fingo, quodcumque movetur,</span><span class="linebreak"></span>
<span class="line indent2">illius credo tunc sonuisse pedes.”</span><span class="linebreak"></span>
<span class="line">desistas lacrimare, puer: non frangitur illa,</span><span class="linebreak"></span>
<span class="line indent2">et tua iam fletu lumina fessa tument.</span><span class="linebreak"></span>
<span class="line">oderunt, Pholoe, moneo, fastidia divi,</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>nec prodest sanctis tura dedisse focis.</span><span class="linebreak"></span>
<span class="line">hic Marathus quondam miseros ludebat amantes,</span><span class="linebreak"></span>
<span class="line indent2">nescius ultorem post caput esse deum;</span><span class="linebreak"></span>
<span class="line">saepe etiam lacrimas fertur risisse dolentis</span><span class="linebreak"></span>
<span class="line indent2">et cupidum ficta detinuisse mora:</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>nunc omnes odit fastus, nunc displicet illi</span><span class="linebreak"></span>
<span class="line indent2">quaecumque opposita est ianua dura sera.</span><span class="linebreak"></span>
<span class="line">et te poena manet, ni desinis esse superba.</span><span class="linebreak"></span>
<span class="line indent2">quam cupies votis hunc revocare diem!</span><span class="linebreak"></span>
</p>
</section><notes></notes></section>