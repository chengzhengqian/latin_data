<section class="div1 language" lang="la"><header><hgroup><h1>Tibvllvs</h1></hgroup></header><section class="div2"><p class="lineGroup">
<span class="line">o valeant fruges, ne sint modo rure puellae;</span><span class="linebreak"></span>
<span class="line indent2">glans alat et prisco more bibantur aquae.</span><span class="linebreak"></span>
<span class="line">glans aluit veteres, et passim semper amarunt;</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>quid nocuit sulcos non habuisse satos?</span><span class="linebreak"></span>
<span class="line">tum, quibus aspirabat Amor, praebebat aperte</span><span class="linebreak"></span>
<span class="line indent2">mitis in umbrosa gaudia valle Venus.</span><span class="linebreak"></span>
<span class="line">nullus erat custos, nulla exclusura dolentes</span><span class="linebreak"></span>
<span class="line indent2">ianua. si fas est, mos precor ille redi.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>. . . . .</span><span class="linebreak"></span>
<span class="line indent2">horrida villosa corpora veste tegant.</span><span class="linebreak"></span>
<span class="line">nunc si clausa mea est, si copia rara videndi,</span><span class="linebreak"></span>
<span class="line indent2">heu miserum, laxam quid iuvat esse togam?</span><span class="linebreak"></span>
<span class="line">ducite: ad imperium dominae sulcabimus agros;</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>non ego me vinclis verberibusque nego.</span><span class="linebreak"></span>
</p>
<h3>IV</h3>
<p class="lineGroup">
<span class="line"><span class="sc">Hic</span> mihi servitium video dominamque paratam:</span><span class="linebreak"></span>
<span class="line indent2">iam mihi, libertas illa paterna, vale.</span><span class="linebreak"></span>
<span class="line">servitium sed triste datur, teneorque catenis,</span><span class="linebreak"></span>
<span class="line indent2">et numquam misero vincla remittit Amor,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>et seu quid merui seu nil peccavimus, urit.</span><span class="linebreak"></span>
<span class="line indent2">uror, io, remove, saeva puella, faces.</span><span class="linebreak"></span>
<span class="line">o ego, ne possim tales sentire dolores,</span><span class="linebreak"></span>
<span class="line indent2">quam mallem in gelidis montibus esse lapis,</span><span class="linebreak"></span>
<span class="line">stare vel insanis cautes obnoxia ventis,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>naufraga quam vasti tunderet unda maris!</span><span class="linebreak"></span>
<span class="line">nunc et amara dies et noctis amarior umbra est;</span><span class="linebreak"></span>
<span class="line indent2">omnia nunc tristi tempora felle madent.</span><span class="linebreak"></span>
</p></section><notes></notes></section>