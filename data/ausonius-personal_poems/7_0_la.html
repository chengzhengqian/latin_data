<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">iudicium de me studui praestare bonorum:</span><span class="linebreak"></span>
<span class="line indent1">ipse mihi numquam, iudice me, placui.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>officia in multos diverso debita cultu</span><span class="linebreak"></span>
<span class="line indent1">personis, meritis, tempore distribui.</span><span class="linebreak"></span>
<span class="line">litibus abstinui: non auxi, non minui rem;</span><span class="linebreak"></span>
<span class="line indent1">indice me nullus, set neque teste, perit.</span><span class="linebreak"></span>
<span class="line">invidi numquam; cupere atque ambire refugi;</span><span class="linebreak"></span>
<span class="line indent1"><span class="br"></span><span class="lineNumber">20</span><span class="br"></span>iurare aut falsum dicere par habui.</span><span class="linebreak"></span>
<span class="line">factio me sibi non, non coniuratio iunxit:</span><span class="linebreak"></span>
<span class="line indent1">sincero colui foedere amicitias.</span><span class="linebreak"></span>
<span class="line">felicem scivi non qui, quod vellet, haberet,</span><span class="linebreak"></span>
<span class="line indent1">set qui per fatum non data non cuperet.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>non occursator, non garrulus, obvia cernens,</span><span class="linebreak"></span>
<span class="line indent1">valvis et velo condita non adii.</span><span class="linebreak"></span>
<span class="line">famam, quae posset vitam lacerare bonorum,</span><span class="linebreak"></span>
<span class="line indent1">non finxi et, veram si scierim, tacui.</span><span class="linebreak"></span>
<span class="line">ira procul, spes vana procul, procul anxia cura</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>inque bonis hominum gaudia falsa procul.</span><span class="linebreak"></span>
<span class="line">vitati coetus eiuratique tumultus</span><span class="linebreak"></span>
<span class="line indent1">et semper fictae principum amicitiae.</span><span class="linebreak"></span>
<span class="line">deliquisse nihil numquam laudem esse putavi</span><span class="linebreak"></span>
<span class="line indent1">atque bonos mores legibus antetuli.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>irasci promptus properavi condere motum</span><span class="linebreak"></span>
<span class="line indent1">atque mihi poenas pro levitate dedi.</span><span class="linebreak"></span>
<span class="line">coniugium per lustra novem sine crimine concors</span><span class="linebreak"></span>
<span class="line indent1">unum habui: gnatos quattuor edidimus.</span><span class="linebreak"></span>
<span class="line">prima obiit lactans; at qui fuit ultimus aevi,</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>pubertate rudi non rudis interiit.</span><span class="linebreak"></span>
</p>
</section><notes></notes></section>