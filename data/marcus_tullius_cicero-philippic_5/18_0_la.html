<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">maxima illa quidem sed adhuc hominum magis iudiciis quam publice laudata, quibusnam verbis eius laudes huius ipsius temporis consequi possumus? Neque enim ullam mercedem tanta virtus praeter hanc laudis gloriaeque desiderat, qua etiam si careat, tamen sit se ipsa contenta; quamquam in memoria gratorum civium tamquam in luce posita laetatur.<a class="footnoteLink" href="#note_LCL189_278_25" id="target_note_LCL189_278_25"><sup>25</sup></a> Laus igitur iudici testimonique nostri tribuenda Bruto est.</p>
<span class="br"></span><span class="lineNumber">36</span><span class="br"></span><p>Quam ob rem his verbis, patres conscripti, senatus consultum faciendum censeo: “Cum D. Brutus, imperator, consul designatus, provinciam Galliam in senatus populique Romani potestate teneat, cumque exercitum tantum tam brevi tempore summo studio municipiorum coloniarumque provinciae Galliae, optime de re publica meritae merentisque, conscripserit, compararit, id eum recte et ordine exque re publica fecisse, idque D. Bruti praestantissimum meritum in rem publicam senatui populoque Romano gratum esse et fore: itaque senatum populumque Romanum existimare, D. Bruti imperatoris, consulis designati, opera, consilio, virtute incredibilique studio et consensu provinciae Galliae rei publicae difficillimo tempore esse subventum.”</p>
<span class="br"></span><span class="lineNumber">37</span><span class="br"></span><p>Huic tanto merito Bruti, patres conscripti, tantoque in rem publicam beneficio quis est tantus honos qui non debeatur? Nam si M. Antonio patuisset Gallia, si oppressis municipiis et coloni&lt;i&gt;s imparatis in illam ultimam Galliam penetrare potuisset, quantus rei publicae terror impenderet! 
</p></section><notes><section class="footnotes"><ul><li class="note" id="note_LCL189_278_25"><a class="footnoteCrossrefLink" href="#target_note_LCL189_278_25" title="Click to highlight in text"><sup class="lineRef">25</sup><span class="italic">SB</span>: laetentur <span class="italic">V</span>: laete[n]tur <span class="italic">Poggius</span></a></li><script type="text/javascript">document.getElementById('note_LCL189_278_25').style.display = "none";</script></ul></section></notes></section>