<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">minus equidem libere quam mea consuetudo, liberius tamen quam periculi minae postulabant. At ille homo vehemens et violentus, qui hanc consuetudinem libere dicendi excluderet—fecerat enim hoc idem maxima cum laude L. Piso triginta diebus ante—inimicitias mihi denuntiavit; adesse in senatum iussit a.d. XIII Kalendas Octobris. Ipse interea septemdecim dies de me in Tiburtino Scipionis declamitavit, sitim quaerens; haec enim ei <span class="br"></span><span class="lineNumber">20</span><span class="br"></span>causa esse declamandi solet. Cum is dies quo me adesse iusserat venisset, tum vero agmine quadrato in aedem Concordiae venit atque in me absentem orationem ex ore impurissimo evomuit. Quo die, si per amicos mihi cupienti in senatum venire licuisset, caedis initium fecisset a me; sic enim statuerat; cum autem semel gladium scelere imbuisset, nulla res ei finem caedendi nisi defetigatio et satietas attulisset.</p>
<p>Etenim aderat Lucius frater, gladiator Asiaticus, qui myrmillo Mylasis depugnarat: sanguinem nostrum sitiebat, suum in illa gladiatoria pugna multum profuderat. Hic pecunias vestras aestimabat; possessiones notabat et urbanas et rusticas; huius mendicitas aviditate coniuncta in fortunas nostras imminebat; dividebat agros quibus et quos volebat; nullus aditus erat privato, nulla aequitatis deprecatio. Tantum quisque habebat possessor quantum reliquerat divisor Antonius. Quae quamquam, si leges irritas <span class="br"></span><span class="lineNumber">21</span><span class="br"></span>feceritis, rata esse non possunt, tamen separatim suo <span class="br"></span><span class="lineNumber"></span><span class="br"></span>
</p></section><notes></notes></section>