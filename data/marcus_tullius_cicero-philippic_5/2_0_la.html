<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">quantam sitis a populo Romano laudem, quantam gloriam, quantam gratiam consecuti. Atque illo die, patres conscripti, ea constituistis ut vobis iam nihil sit integrum nisi aut honesta pax aut bellum necessarium.</p>
<span class="br"></span><span class="lineNumber">3</span><span class="br"></span><p>Pacem vult M. Antonius? Arma deponat, roget, deprecetur. Neminem aequiorem reperiet quam me, cui, dum se civibus impiis commendat, inimicus quam amicus esse maluit. Nihil est profecto quod possit dari bellum gerenti; erit fortasse aliquid quod concedi possit roganti. Legatos vero ad eum mittere de quo gravissimum et severissimum iudicium nudius tertius decimus feceritis, non iam levitatis est, sed, ut quod sentio dicam, dementiae.</p>
</section>
<section class="div2">
<p>[2] Primum duces eos laudavistis qui contra illum bellum privato consilio suscepissent; deinde milites veteranos qui, cum ab Antonio in colonias essent deducti, illius beneficio libertatem <span class="br"></span><span class="lineNumber">4</span><span class="br"></span>populi Romani anteposuerunt. Quid, legio Martia? Quid, quarta? Cur laudantur? Si enim consulem suum reliquerunt, vituperandae sunt; si inimicum rei publicae, iure laudantur. Atqui cum consules nondum haberetis, decrevistis ut et de praemiis militum et de honoribus imperatorum primo quoque tempore referretur. Placet eodem tempore praemia constituere eis qui contra Antonium arma ceperint et legatos ad Antonium mittere, ut iam pudendum sit honestiora decreta esse legionum quam senatus? Si quidem legiones decreverunt senatum defendere contra Antonium, senatus decernit legatos ad Antonium. Utrum <span class="br"></span><span class="lineNumber"></span><span class="br"></span>
</p></section><notes></notes></section>