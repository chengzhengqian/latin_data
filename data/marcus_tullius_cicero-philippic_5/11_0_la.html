<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">nomine notanda censeo, iudicandumque nullos septemviros fuisse, nihil placere ratum esse quod ab eis actum diceretur.</p>
</section>
<section class="div2">
<p>[8] M. vero Antonium quis est qui civem possit iudicare potius quam taeterrimum et crudelissimum hostem, qui pro aede Castoris sedens audiente populo Romano dixerit nisi victorem victurum neminem? Num putatis, patres conscripti, dixisse eum minacius quam facturum fuisse? Quid vero quod in contione dicere ausus est, se, cum magistratu abisset, ad urbem futurum cum exercitu, introiturum quotienscumque vellet? Quid erat aliud nisi denuntiare <span class="br"></span><span class="lineNumber">22</span><span class="br"></span>populo Romano servitutem? Quod autem eius iter Brundisium, quae festinatio, quae spes, nisi ad urbem vel in urbem potius exercitum maximum adduceret? Qui autem dilectus centurionum, quae effrenatio impotentis animi! Cum eius promissis legiones fortissimae reclamassent, domum ad se venire iussit centuriones quos bene sentire de re publica cognoverat eosque ante pedes suos uxorisque suae, quam secum gravis imperator ad exercitum duxerat, iugulari coegit. Quo animo hunc futurum fuisse censetis in nos quos oderat, cum in eos quos numquam viderat tam crudelis fuisset, et quam avidum in pecuniis locupletium qui pauperum sanguinem concupisset? Quorum ipsorum bona, quantacumque erant, statim suis comitibus <span class="br"></span><span class="lineNumber">23</span><span class="br"></span>compotoribusque discripsit. Atque ille furens infesta iam patriae signa a Brundisio inferebat, cum C. Caesar deorum immortalium beneficio, divina animi, ingeni, consili <span class="br"></span><span class="lineNumber"></span><span class="br"></span>
</p></section><notes></notes></section>