<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Territus a summo despexit in aequora caelo:</span><span class="linebreak"></span>
<span class="line indent1">Nox oculis pavido venit oborta metu.</span><span class="linebreak"></span>
<span class="line">Tabuerant cerae: nudos quatit ille lacertos,</span><span class="linebreak"></span>
<span class="line indent1"><span class="br"></span><span class="lineNumber">90</span><span class="br"></span>Et trepidat nec, quo sustineatur, habet.</span><span class="linebreak"></span>
<span class="line">Decidit, atque cadens “pater, o pater, auferor!” inquit,</span><span class="linebreak"></span>
<span class="line indent1">Clauserunt virides ora loquentis aquae.</span><span class="linebreak"></span>
<span class="line">At pater infelix, nec iam pater, “Icare!” clamat,</span><span class="linebreak"></span>
<span class="line indent1">“Icare,” clamat “ubi es, quoque sub axe volas?”</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>“Icare” clamabat, pinnas aspexit in undis.</span><span class="linebreak"></span>
<span class="line indent1">Ossa tegit tellus: aequora nomen habent.</span><span class="linebreak"></span>
</p>
<p class="lineGroup">
<span class="line">Non potuit Minos hominis conpescere pinnas;</span><span class="linebreak"></span>
<span class="line indent1">Ipse deum volucrem detinuisse paro.</span><span class="linebreak"></span>
<span class="line">Fallitur, Haemonias siquis decurrit ad artes,</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>Datque quod a teneri fronte revellit equi.</span><span class="linebreak"></span>
<span class="line">Non facient, ut vivat amor, Medeïdes herbae</span><span class="linebreak"></span>
<span class="line indent1">Mixtaque cum magicis nenia Marsa sonis.</span><span class="linebreak"></span>
<span class="line">Phasias Aesoniden, Circe tenuisset Ulixem,</span><span class="linebreak"></span>
<span class="line indent1">Si modo servari carmine posset amor.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Nec data profuerint pallentia philtra puellis:</span><span class="linebreak"></span>
<span class="line indent1">Philtra nocent animis, vimque furoris habent.</span><span class="linebreak"></span>
<span class="line">Sit procul omne nefas; ut ameris, amabilis esto:</span><span class="linebreak"></span>
<span class="line indent1">Quod tibi non facies solave forma dabit:</span><span class="linebreak"></span>
<span class="line">Sis licet antiquo Nireus adamatus Homero,</span><span class="linebreak"></span>
<span class="line indent1"><span class="br"></span><span class="lineNumber">110</span><span class="br"></span>Naïadumque tener crimine raptus Hylas,</span><span class="linebreak"></span>
<span class="line">Ut dominam teneas, nec te mirere relictum,</span><span class="linebreak"></span>
<span class="line indent1">Ingenii dotes corporis adde bonis.</span><span class="linebreak"></span>
</p><notes><section class="footnotes"><ul><li class="note text" id="note_LCL232_72_87"><sup class="lineRef">87</sup>despexit <span class="italic">MSS.</span>: dispexit <span class="italic">R.</span></li><li class="note text" id="note_LCL232_72_109"><sup class="lineRef">109</sup>sis <span class="italic">Heinsius</span>: sit <span class="italic">MSS.</span></li></ul></section></notes></section>