<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Hic tibi multa licet sermone latentia tecto</span><span class="linebreak"></span>
<span class="line indent1"><span class="br"></span><span class="lineNumber">570</span><span class="br"></span>Dicere, quae dici sentiat illa sibi:</span><span class="linebreak"></span>
<span class="line">Blanditiasque leves tenui perscribere vino,</span><span class="linebreak"></span>
<span class="line indent1">Ut dominam in mensa se legat illa tuam:</span><span class="linebreak"></span>
<span class="line">Atque oculos oculis spectare fatentibus ignem:</span><span class="linebreak"></span>
<span class="line indent1">Saepe tacens vocem verbaque vultus habet.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Fac primus rapias illius tacta labellis</span><span class="linebreak"></span>
<span class="line indent1">Pocula, quaque bibet parte puella, bibas:</span><span class="linebreak"></span>
<span class="line">Et quemcumque cibum digitis libaverit illa,</span><span class="linebreak"></span>
<span class="line indent1">Tu pete, dumque petis, sit tibi tacta manus.</span><span class="linebreak"></span>
<span class="line">Sint etiam tua vota, viro placuisse puellae:</span><span class="linebreak"></span>
<span class="line indent1"><span class="br"></span><span class="lineNumber">580</span><span class="br"></span>Utilior vobis factus amicus erit.</span><span class="linebreak"></span>
<span class="line">Huic, si sorte bibes, sortem concede priorem:</span><span class="linebreak"></span>
<span class="line indent1">Huic detur capiti missa corona tuo.</span><span class="linebreak"></span>
<span class="line">Sive erit inferior, seu par, prior omnia sumat:</span><span class="linebreak"></span>
<span class="line indent1">Nec dubites illi verba secunda loqui.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Tuta frequensque via est, per amici fallere nomen:</span><span class="linebreak"></span>
<span class="line indent1">Tuta frequensque licet sit via, crimen habet.</span><span class="linebreak"></span>
<span class="line">Inde procurator nimium quoque multa procurat,</span><span class="linebreak"></span>
<span class="line indent1">Et sibi mandatis plura videnda putat.</span><span class="linebreak"></span>
</p>
<p class="lineGroup">
<span class="line">Certa tibi a nobis dabitur mensura bibendi:</span><span class="linebreak"></span>
<span class="line indent1"><span class="br"></span><span class="lineNumber">590</span><span class="br"></span>Officium praestent mensque pedesque suum.</span><span class="linebreak"></span>
<span class="line">Iurgia praecipue vino stimulata caveto,</span><span class="linebreak"></span>
<span class="line indent1">Et nimium faciles ad fera bella manus.</span><span class="linebreak"></span>
<span class="line">Occidit Eurytion stulte data vina bibendo;</span><span class="linebreak"></span>
<span class="line indent1">Aptior est dulci mensa merumque ioco.</span><span class="linebreak"></span>
</p><notes></notes></section>