<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Laudatas ostendit avis Iunonia pinnas:</span><span class="linebreak"></span>
<span class="line indent1">Si tacitus spectes, illa recondit opes.</span><span class="linebreak"></span>
<span class="line">Quadrupedes inter rapidi certamina cursus</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>Depexaeque iubae plausaque colla iuvant.</span><span class="linebreak"></span>
</p>
<p class="lineGroup">
<span class="line">Nec timide promitte: trahunt promissa puellas;</span><span class="linebreak"></span>
<span class="line indent1">Pollicito testes quoslibet adde deos.</span><span class="linebreak"></span>
<span class="line">Iuppiter ex alto periuria ridet amantum,</span><span class="linebreak"></span>
<span class="line indent1">Et iubet Aeolios inrita ferre notos.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Per Styga Iunoni falsum iurare solebat</span><span class="linebreak"></span>
<span class="line indent1">Iuppiter; exemplo nunc favet ipse suo.</span><span class="linebreak"></span>
<span class="line">Expedit esse deos, et, ut expedit, esse putemus;</span><span class="linebreak"></span>
<span class="line indent1">Dentur in antiquos tura merumque focos;</span><span class="linebreak"></span>
<span class="line">Nec secura quies illos similisque sopori</span><span class="linebreak"></span>
<span class="line indent1"><span class="br"></span><span class="lineNumber">640</span><span class="br"></span>Detinet; innocue vivite: numen adest;</span><span class="linebreak"></span>
<span class="line">Reddite depositum; pietas sua foedera servet:</span><span class="linebreak"></span>
<span class="line indent1">Fraus absit; vacuas caedis habete manus.</span><span class="linebreak"></span>
<span class="line">Ludite, si sapitis, solas impune puellas:</span><span class="linebreak"></span>
<span class="line indent1">Hac minus est una fraude tuenda fides.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>Fallite fallentes: ex magna parte profanum</span><span class="linebreak"></span>
<span class="line indent1">Sunt genus: in laqueos quos posuere, cadant.</span><span class="linebreak"></span>
<span class="line">Dicitur Aegyptos caruisse iuvantibus arva</span><span class="linebreak"></span>
<span class="line indent1">Imbribus, atque annos sicca fuisse novem,</span><span class="linebreak"></span>
<span class="line">Cum Thrasius Busirin adit, monstratque piari</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>Hospitis adfuso sanguine posse Iovem.</span><span class="linebreak"></span>
<span class="line">Illi Busiris “fies Iovis hostia primus,”</span><span class="linebreak"></span>
<span class="line indent1">Inquit “et Aegypto tu dabis hospes aquam.”</span><span class="linebreak"></span>
<span class="line">Et Phalaris tauro violenti membra Perilli</span><span class="linebreak"></span>
<span class="line indent1">Torruit: infelix inbuit auctor opus.</span><span class="linebreak"></span>
<span class="line">Iustus uterque fuit: neque enim lex aequior ulla est,</span><span class="linebreak"></span>
<span class="line indent1"><span class="br"></span><span class="lineNumber">656</span><span class="br"></span>Quam necis artifices arte perire sua.</span><span class="linebreak"></span>
<span class="line">Ergo ut periuras merito periuria fallant,</span><span class="linebreak"></span>
<span class="line indent1">Exemplo doleat femina laesa suo.</span><span class="linebreak"></span>
</p><notes><section class="footnotes"><ul><li class="note text" id="note_LCL232_56_644"><sup class="lineRef">644</sup>minus . . . tuenda <span class="italic">Naugerius</span>: magis . . . pudenda <span class="italic">MSS.</span></li></ul></section></notes></section>