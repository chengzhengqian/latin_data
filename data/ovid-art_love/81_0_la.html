<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">765</span><span class="br"></span>Turpe iacens mulier multo madefacta Lyaeo:</span><span class="linebreak"></span>
<span class="line indent1">Digna est concubitus quoslibet illa pati.</span><span class="linebreak"></span>
<span class="line">Nec somnis posita tutum succumbere mensa:</span><span class="linebreak"></span>
<span class="line indent1">Per somnos fieri multa pudenda solent.</span><span class="linebreak"></span>
</p>
<p class="lineGroup">
<span class="line">Ulteriora pudet docuisse: sed alma Dione</span><span class="linebreak"></span>
<span class="line indent1">“Praecipue nostrum est, quod pudet” inquit “opus.”</span><span class="linebreak"></span>
<span class="line"><span class="br"></span><span class="lineNumber">771</span><span class="br"></span>Nota sibi sit quaeque: modos a corpore certos</span><span class="linebreak"></span>
<span class="line indent1">Sumite: non omnes una figura decet.</span><span class="linebreak"></span>
<span class="line">Quae facie praesignis erit, resupina iaceto:</span><span class="linebreak"></span>
<span class="line indent1">Spectentur tergo, quis sua terga placent.</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Milanion umeris Atalantes crura ferebat:</span><span class="linebreak"></span>
<span class="line indent1">Si bona sunt, hoc sunt accipienda modo.</span><span class="linebreak"></span>
<span class="line">Parva vehatur equo: quod erat longissima, numquam</span><span class="linebreak"></span>
<span class="line indent1">Thebaïs Hectoreo nupta resedit equo.</span><span class="linebreak"></span>
<span class="line">Strata premat genibus, paulum cervice reflexa,</span><span class="linebreak"></span>
<span class="line indent1"><span class="br"></span><span class="lineNumber">780</span><span class="br"></span>Femina per longum conspicienda latus.</span><span class="linebreak"></span>
<span class="line">Cui femur est iuvenale, carent quoque pectora menda,</span><span class="linebreak"></span>
<span class="line indent1">Stet vir, in obliquo fusa sit ipsa toro.</span><span class="linebreak"></span>
<span class="line">Nec tibi turpe puta crinem, ut Phylleïa mater,</span><span class="linebreak"></span>
<span class="line indent1">Solvere, et effusis colla reflecte comis.</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>Tu quoque, cui rugis uterum Lucina notavit,</span><span class="linebreak"></span>
<span class="line indent1">Ut celer aversis utere Parthus equis.</span><span class="linebreak"></span>
<span class="line">Mille modi veneris; simplex minimique laboris,</span><span class="linebreak"></span>
<span class="line indent1">Cum iacet in dextrum semisupina latus.</span><span class="linebreak"></span>
<span class="line">Sed neque Phoebei tripodes nec corniger Ammon</span><span class="linebreak"></span>
<span class="line indent1"><span class="br"></span><span class="lineNumber">790</span><span class="br"></span>Vera magis vobis, quam mea Musa, canet:</span><span class="linebreak"></span>
<span class="line">Siqua fides arti, quam longo fecimus usu,</span><span class="linebreak"></span>
<span class="line indent1">Credite: praestabunt carmina nostra fidem.</span><span class="linebreak"></span>
<span class="line">Sentiat ex imis venerem resoluta medullis</span><span class="linebreak"></span>
<span class="line indent1">Femina, et ex aequo res iuvet illa duos.</span><span class="linebreak"></span>
</p><notes><section class="footnotes"><ul><li class="note text" id="note_LCL232_172_776"><sup class="lineRef">776</sup>accipienda <span class="italic">Heinsius</span> (<span class="italic">from a MS.</span>): aspicienda <span class="italic">R.</span></li></ul></section></notes></section>