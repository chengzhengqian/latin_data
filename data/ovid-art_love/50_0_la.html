<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Parcite praecipue vitia exprobrare puellis,</span><span class="linebreak"></span>
<span class="line indent1">Utile quae multis dissimulasse fuit.</span><span class="linebreak"></span>
<span class="line">Nec suus Andromedae color est obiectus ab illo,</span><span class="linebreak"></span>
<span class="line indent1">Mobilis in gemino cui pede pinna fuit.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>Omnibus Andromache visa est spatiosior aequo:</span><span class="linebreak"></span>
<span class="line indent1">Unus, qui modicam diceret, Hector erat.</span><span class="linebreak"></span>
<span class="line">Quod male fers, adsuesce, feres bene; multa vetustus</span><span class="linebreak"></span>
<span class="line indent1">Leniet, incipiens omnia sentit amor.</span><span class="linebreak"></span>
<span class="line">Dum novus in viridi coalescit cortice ramus,</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>Concutiat tenerum quaelibet aura, cadet:</span><span class="linebreak"></span>
<span class="line">Mox eadem ventis, spatio durata, resistet,</span><span class="linebreak"></span>
<span class="line indent1">Firmaque adoptivas arbor habebit opes.</span><span class="linebreak"></span>
<span class="line">Eximit ipsa dies omnes e corpore mendas,</span><span class="linebreak"></span>
<span class="line indent1">Quodque fuit vitium, desinit esse mora.</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>Ferre novae nares taurorum terga recusant: </span><span class="linebreak"></span>
<span class="line indent1">Adsiduo domitas tempore fallit odor.</span><span class="linebreak"></span>
<span class="line">Nominibus mollire licet mala: fusca vocetur,</span><span class="linebreak"></span>
<span class="line indent1">Nigrior Illyrica cui pice sanguis erit:</span><span class="linebreak"></span>
<span class="line">Si straba, sit Veneri similis: si rava, Minervae:</span><span class="linebreak"></span>
<span class="line indent1"><span class="br"></span><span class="lineNumber">660</span><span class="br"></span>Sit gracilis, macie quae male viva sua est;</span><span class="linebreak"></span>
<span class="line">Dic habilem, quaecumque brevis, quae turgida, plenam,</span><span class="linebreak"></span>
<span class="line indent1">Et lateat vitium proximitate boni.</span><span class="linebreak"></span>
</p>
<p class="lineGroup">
<span class="line">Nec quotus annus eat, nec quo sit nata, require,</span><span class="linebreak"></span>
<span class="line indent1">Consule, quae rigidus munera Censor habet:</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>Praecipue si flore caret, meliusque peractum</span><span class="linebreak"></span>
<span class="line indent1">Tempus, et albentes iam legit illa comas.</span><span class="linebreak"></span>
<span class="line">Utilis, o iuvenes, aut haec, aut serior aetas:</span><span class="linebreak"></span>
<span class="line indent1">Iste feret segetes, iste serendus ager.</span><span class="linebreak"></span>
<span class="line">Dum vires annique sinunt, tolerate labores:</span><span class="linebreak"></span>
<span class="line indent1"><span class="br"></span><span class="lineNumber">670</span><span class="br"></span>Iam veniet tacito curva senecta pede.</span><span class="linebreak"></span>
</p><notes><section class="footnotes"><ul><li class="note text" id="note_LCL232_110_669-674"><sup class="lineRef">669-674</sup>These verses, extolling love as a career, are plausibly transposed after 732 by Dabrowski.</li></ul></section></notes></section>