<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Aspice, ut in curru modo det fluitantia rector</span><span class="linebreak"></span>
<span class="line indent1">Lora, modo admissos arte retentet equos.</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Sunt quibus ingrate timida indulgentia servit,</span><span class="linebreak"></span>
<span class="line indent1">Et, si nulla subest aemula, languet amor.</span><span class="linebreak"></span>
<span class="line">Luxuriant animi rebus plerumque secundis,</span><span class="linebreak"></span>
<span class="line indent1">Nec facile est aequa commoda mente pati.</span><span class="linebreak"></span>
<span class="line">Ut levis absumptis paulatim viribus ignis</span><span class="linebreak"></span>
<span class="line indent1"><span class="br"></span><span class="lineNumber">440</span><span class="br"></span>Ipse latet, summo canet in igne cinis,</span><span class="linebreak"></span>
<span class="line">Sed tamen extinctas admoto sulpure flammas</span><span class="linebreak"></span>
<span class="line indent1">Invenit, et lumen, quod fuit ante, redit:</span><span class="linebreak"></span>
<span class="line">Sic, ubi pigra situ securaque pectora torpent,</span><span class="linebreak"></span>
<span class="line indent1">Acribus est stimulis eliciendus amor,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Fac timeat de te, tepidamque recalface mentem:</span><span class="linebreak"></span>
<span class="line indent1">Palleat indicio criminis illa tui;</span><span class="linebreak"></span>
<span class="line">O quater et quotiens numero conprendere non est</span><span class="linebreak"></span>
<span class="line indent1">Felicem, de quo laesa puella dolet:</span><span class="linebreak"></span>
<span class="line">Quae, simul invitas crimen pervenit ad aures,</span><span class="linebreak"></span>
<span class="line indent1"><span class="br"></span><span class="lineNumber">450</span><span class="br"></span>Excidit, et miserae voxque colorque fugit.</span><span class="linebreak"></span>
<span class="line">Ille ego sim, cuius laniet furiosa capillos:</span><span class="linebreak"></span>
<span class="line indent1">Ille ego sim, teneras cui petat ungue genas,</span><span class="linebreak"></span>
<span class="line">Quem videat lacrimans, quem torvis spectet ocellis,</span><span class="linebreak"></span>
<span class="line indent1">Quo sine non possit vivere, posse velit.</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Si spatium quaeras, breve sit, quo laesa queratur,</span><span class="linebreak"></span>
<span class="line indent1">Ne lenta vires colligat ira mora;</span><span class="linebreak"></span>
<span class="line">Candida iamdudum cingantur colla lacertis,</span><span class="linebreak"></span>
<span class="line indent1">Inque tuos flens est accipienda sinus.</span><span class="linebreak"></span>
<span class="line">Oscula da flenti, Veneris da gaudia flenti,</span><span class="linebreak"></span>
<span class="line indent1"><span class="br"></span><span class="lineNumber">460</span><span class="br"></span>Pax erit: hoc uno solvitur ira modo.</span><span class="linebreak"></span>
<span class="line">Cum bene saevierit, cum certa videbitur hostis,</span><span class="linebreak"></span>
<span class="line indent1">Tum pete concubitus foedera, mitis erit.</span><span class="linebreak"></span>
<span class="line">Illic depositis habitat Concordia telis:</span><span class="linebreak"></span>
<span class="line indent1">Illo, crede mihi, Gratia nata loco est.</span><span class="linebreak"></span>
</p><notes></notes></section>