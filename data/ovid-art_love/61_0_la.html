<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">195</span><span class="br"></span>Sed non Caucasea doceo de rupe puellas,</span><span class="linebreak"></span>
<span class="line indent1">Quaeque bibant undas, Myse Caice, tuas.</span><span class="linebreak"></span>
<span class="line">Quid si praecipiam ne fuscet inertia dentes,</span><span class="linebreak"></span>
<span class="line indent1">Oraque suscepta mane laventur aqua?</span><span class="linebreak"></span>
<span class="line">Scitis et inducta candorem quaerere creta:</span><span class="linebreak"></span>
<span class="line indent1"><span class="br"></span><span class="lineNumber">200</span><span class="br"></span>Sanguine quae vero non rubet, arte rubet.</span><span class="linebreak"></span>
<span class="line">Arte supercilii confinia nuda repletis,</span><span class="linebreak"></span>
<span class="line indent1">Parvaque sinceras velat aluta genas.</span><span class="linebreak"></span>
<span class="line">Nec pudor est oculos tenui signare favilla,</span><span class="linebreak"></span>
<span class="line indent1">Vel prope te nato, lucide Cydne, croco.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Est mihi, quo dixi vestrae medicamina formae,</span><span class="linebreak"></span>
<span class="line indent1">Parvus, sed cura grande, libellus, opus;</span><span class="linebreak"></span>
<span class="line">Hinc quoque praesidium laesae petitote figurae;</span><span class="linebreak"></span>
<span class="line indent1">Non est pro vestris ars mea rebus iners.</span><span class="linebreak"></span>
<span class="line">Non tamen expositas mensa deprendat amator</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Pyxidas: ars faciem dissimulata iuvat.</span><span class="linebreak"></span>
<span class="line">Quem non offendat toto faex inlita vultu,</span><span class="linebreak"></span>
<span class="line indent1">Cum fluit in tepidos pondere lapsa sinus?</span><span class="linebreak"></span>
<span class="line">Oesypa quid redolent? quamvis mittatur Athenis</span><span class="linebreak"></span>
<span class="line indent1">Demptus ab inmundo vellere sucus ovis.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Nec coram mixtas cervae sumpsisse medullas,</span><span class="linebreak"></span>
<span class="line indent1">Nec coram dentes defricuisse probem;</span><span class="linebreak"></span>
<span class="line">Ista dabunt formam, sed erunt deformia visu:</span><span class="linebreak"></span>
<span class="line indent1">Multaque, dum fiunt, turpia, facta placent;</span><span class="linebreak"></span>
<span class="line">Quae nunc nomen habent operosi signa Myronis</span><span class="linebreak"></span>
<span class="line indent1"><span class="br"></span><span class="lineNumber">220</span><span class="br"></span>Pondus iners quondam duraque massa fuit;</span><span class="linebreak"></span>
</p><notes></notes></section>