<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Simplicitas rudis ante fuit: nunc aurea Roma est,</span><span class="linebreak"></span>
<span class="line indent1">Et domiti magnas possidet orbis opes.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Aspice quae nunc sunt Capitolia, quaeque fuerunt:</span><span class="linebreak"></span>
<span class="line indent1">Alterius dices illa fuisse Iovis.</span><span class="linebreak"></span>
<span class="line">Curia, concilio quae nunc dignissima tanto,</span><span class="linebreak"></span>
<span class="line indent1">De stipula Tatio regna tenente fuit.</span><span class="linebreak"></span>
<span class="line">Quae nunc sub Phoebo ducibusque Palatia fulgent,</span><span class="linebreak"></span>
<span class="line indent1"><span class="br"></span><span class="lineNumber">120</span><span class="br"></span>Quid nisi araturis pascua bubus erant?</span><span class="linebreak"></span>
<span class="line">Prisca iuvent alios: ego me nunc denique natum</span><span class="linebreak"></span>
<span class="line indent1">Gratulor: haec aetas moribus apta meis.</span><span class="linebreak"></span>
<span class="line">Non quia nunc terrae lentum subducitur aurum,</span><span class="linebreak"></span>
<span class="line indent1">Lectaque diverso litore concha venit:</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Nec quia decrescunt effosso marmore montes,</span><span class="linebreak"></span>
<span class="line indent1">Nec quia caeruleae mole fugantur aquae:</span><span class="linebreak"></span>
<span class="line">Sed quia cultus adest, nec nostros mansit in annos</span><span class="linebreak"></span>
<span class="line indent1">Rusticitas, priscis illa superstes avis.</span><span class="linebreak"></span>
</p>
<p class="lineGroup">
<span class="line">Vos quoque nec caris aures onerate lapillis,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Quos legit in viridi decolor Indus aqua,</span><span class="linebreak"></span>
<span class="line">Nec prodite graves insuto vestibus auro,</span><span class="linebreak"></span>
<span class="line indent1">Per quas nos petitis, saepe fugatis, opes.</span><span class="linebreak"></span>
<span class="line">Munditiis capimur: non sint sine lege capilli:</span><span class="linebreak"></span>
<span class="line indent1">Admotae formam dantque negantque manus.</span><span class="linebreak"></span>
<span class="line">Nec genus ornatus unum est: quod quamque decebit</span><span class="linebreak"></span>
<span class="line indent1"><span class="br"></span><span class="lineNumber">136</span><span class="br"></span>Eligat, et speculum consulat ante suum.</span><span class="linebreak"></span>
<span class="line">Longa probat facies capitis discrimina puri:</span><span class="linebreak"></span>
<span class="line indent1">Sic erat ornatis Laodamia comis.</span><span class="linebreak"></span>
<span class="line">Exiguum summa nodum sibi fronte relinqui,</span><span class="linebreak"></span>
<span class="line indent1"><span class="br"></span><span class="lineNumber">140</span><span class="br"></span>Ut pateant aures, ora rotunda volunt.</span><span class="linebreak"></span>
</p><notes></notes></section>