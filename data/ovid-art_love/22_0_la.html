<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">595</span><span class="br"></span>Si vox est, canta: si mollia brachia, salta:</span><span class="linebreak"></span>
<span class="line indent1">Et quacumque potes dote placere, place.</span><span class="linebreak"></span>
<span class="line">Ebrietas ut vera nocet, sic ficta iuvabit:</span><span class="linebreak"></span>
<span class="line indent1">Fac titubet blaeso subdola lingua sono,</span><span class="linebreak"></span>
<span class="line">Ut, quicquid facias dicasve protervius aequo,</span><span class="linebreak"></span>
<span class="line indent1"><span class="br"></span><span class="lineNumber">600</span><span class="br"></span>Credatur nimium causa fuisse merum.</span><span class="linebreak"></span>
<span class="line">Et bene dic dominae, bene, cum quo dormiat illa;</span><span class="linebreak"></span>
<span class="line indent1">Sed, male sit, tacita mente precare, viro.</span><span class="linebreak"></span>
<span class="line">At cum discedet mensa conviva remota,</span><span class="linebreak"></span>
<span class="line indent1">Ipsa tibi accessus turba locumque dabit.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Insere te turbae, leviterque admotus eunti</span><span class="linebreak"></span>
<span class="line indent1">Velle latus digitis, et pede tange pedem.</span><span class="linebreak"></span>
<span class="line">Conloquii iam tempus adest; fuge rustice longe</span><span class="linebreak"></span>
<span class="line indent1">Hinc pudor; audentem Forsque Venusque iuvat.</span><span class="linebreak"></span>
<span class="line">Non tua sub nostras veniat facundia leges:</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>Fac tantum cupias, sponte disertus eri.</span><span class="linebreak"></span>
<span class="line">Est tibi agendus amans, imitandaque vulnera verbis;</span><span class="linebreak"></span>
<span class="line indent1">Haec tibi quaeratur qualibet arte fides.</span><span class="linebreak"></span>
<span class="line">Nec credi labor est: sibi quaeque videtur amanda;</span><span class="linebreak"></span>
<span class="line indent1">Pessima sit, nulli non sua forma placet.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Saepe tamen vere coepit simulator amare,</span><span class="linebreak"></span>
<span class="line indent1">Saepe, quod incipiens finxerat esse, fuit.</span><span class="linebreak"></span>
<span class="line">Quo magis,o, faciles imitantibus este, puellae:</span><span class="linebreak"></span>
<span class="line indent1">Fiet amor verus, qui modo falsus erat.</span><span class="linebreak"></span>
<span class="line">Blanditiis animum furtim deprendere nunc sit,</span><span class="linebreak"></span>
<span class="line indent1"><span class="br"></span><span class="lineNumber">620</span><span class="br"></span>Ut pendens liquida ripa subestur aqua.</span><span class="linebreak"></span>
<span class="line">Nec faciem, nec te pigeat laudare capillos</span><span class="linebreak"></span>
<span class="line indent1">Et teretes digitos exiguumque pedem:</span><span class="linebreak"></span>
<span class="line">Delectant etiam castas praeconia formae;</span><span class="linebreak"></span>
<span class="line indent1">Virginibus curae grataque forma sua est.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Nam cur in Phrygiis Iunonem et Pallada silvis</span><span class="linebreak"></span>
<span class="line indent1">Nunc quoque iudicium non tenuisse pudet?</span><span class="linebreak"></span>
</p><notes></notes></section>