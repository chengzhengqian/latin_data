<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Bellatorque sua prensus sine compare bellat,</span><span class="linebreak"></span>
<span class="line indent1"><span class="br"></span><span class="lineNumber">360</span><span class="br"></span>Aemulus et coeptum saepe recurrit iter.</span><span class="linebreak"></span>
<span class="line">Reticuloque pilae leves fundantur aperto,</span><span class="linebreak"></span>
<span class="line indent1">Nec, nisi quam tolles, ulla movenda pila est.</span><span class="linebreak"></span>
<span class="line">Est genus, in totidem tenui ratione redactum</span><span class="linebreak"></span>
<span class="line indent1">Scriptula, quot menses lubricus annus habet:</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Parva tabella capit ternos utrimque lapillos,</span><span class="linebreak"></span>
<span class="line indent1">In qua vicisse est continuasse suos.</span><span class="linebreak"></span>
<span class="line">Mille facesse iocos; turpe est nescire puellam</span><span class="linebreak"></span>
<span class="line indent1">Ludere: ludendo saepe paratur amor.</span><span class="linebreak"></span>
<span class="line">Sed minimus labor est sapienter iactibus uti:</span><span class="linebreak"></span>
<span class="line indent1"><span class="br"></span><span class="lineNumber">370</span><span class="br"></span>Maius opus mores composuisse suos.</span><span class="linebreak"></span>
<span class="line">Tum sumus incauti, studioque aperimur in ipso,</span><span class="linebreak"></span>
<span class="line indent1">Nudaque per lusus pectora nostra patent:</span><span class="linebreak"></span>
<span class="line">Ira subit, deforme malum, lucrique cupido,</span><span class="linebreak"></span>
<span class="line indent1">Iurgiaque et rixae sollicitusque dolor:</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Crimina dicuntur, resonat clamoribus aether,</span><span class="linebreak"></span>
<span class="line indent1">Invocat iratos et sibi quisque deos:</span><span class="linebreak"></span>
<span class="line">Nulla fides, tabulaeque novae per vota petuntur;</span><span class="linebreak"></span>
<span class="line indent1">Et lacrimis vidi saepe madere genas.</span><span class="linebreak"></span>
<span class="line">Iuppiter a vobis tam turpia crimina pellat,</span><span class="linebreak"></span>
<span class="line indent1"><span class="br"></span><span class="lineNumber">380</span><span class="br"></span>In quibus est ulli cura placere viro.</span><span class="linebreak"></span>
</p>
<p class="lineGroup">
<span class="line">Hos ignava iocos tribuit natura puellis;</span><span class="linebreak"></span>
<span class="line indent1">Materia ludunt uberiore viri.</span><span class="linebreak"></span>
<span class="line">Sunt illis celeresque pilae iaculumque trochique</span><span class="linebreak"></span>
<span class="line indent1">Armaque et in gyros ire coactus equus.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Nec vos Campus habet, nec vos gelidissima Virgo,</span><span class="linebreak"></span>
<span class="line indent1">Nec Tuscus placida devehit amnis aqua.</span><span class="linebreak"></span>
</p><notes><section class="footnotes"><ul><li class="note text" id="note_LCL232_144_364"><sup class="lineRef">364</sup>scriptula <span class="italic">Scaliger</span>: spicula <span class="italic">MSS.</span></li></ul></section></notes></section>