<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Monstra maris Sirenes erant, quae voce canora</span><span class="linebreak"></span>
<span class="line indent1">Quamlibet admissas detinuere rates.</span><span class="linebreak"></span>
<span class="line">His sua Sisyphides auditis paene resolvit</span><span class="linebreak"></span>
<span class="line indent1">Corpora, nam sociis inlita cera fuit.</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Res est blanda canor: discant cantare puellae:</span><span class="linebreak"></span>
<span class="line indent1">Pro facie multis vox sua lena fuit.</span><span class="linebreak"></span>
<span class="line">Et modo marmoreis referant audita theatris,</span><span class="linebreak"></span>
<span class="line indent1">Et modo Niliacis carmina lusa modis.</span><span class="linebreak"></span>
<span class="line">Nec plectrum dextra, citharam tenuisse sinistra</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>Nesciat arbitrio femina docta meo.</span><span class="linebreak"></span>
<span class="line">Saxa ferasque lyra movit Rhodopeïus Orpheus,</span><span class="linebreak"></span>
<span class="line indent1">Tartareosque lacus tergeminumque canem.</span><span class="linebreak"></span>
<span class="line">Saxa tuo cantu, vindex iustissime matris,</span><span class="linebreak"></span>
<span class="line indent1">Fecerunt muros officiosa novos.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Quamvis mutus erat, voci favisse putatur</span><span class="linebreak"></span>
<span class="line indent1">Piscis, Arioniae fabula nota lyrae.</span><span class="linebreak"></span>
<span class="line">Disce etiam duplici genialia nablia palma</span><span class="linebreak"></span>
<span class="line indent1">Verrere: conveniunt dulcibus illa iocis.</span><span class="linebreak"></span>
<span class="line">Sit tibi Callimachi, sit Coi nota poetae,</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>Sit quoque vinosi Teïa Musa senis;</span><span class="linebreak"></span>
<span class="line">Nota sit et Sappho (quid enim lascivius illa?),</span><span class="linebreak"></span>
<span class="line indent1">Cuive pater vafri luditur arte Getae.</span><span class="linebreak"></span>
<span class="line">Et teneri possis carmen legisse Properti,</span><span class="linebreak"></span>
<span class="line indent1">Sive aliquid Galli, sive, Tibulle, tuum:</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Dictaque Varroni fulvis insignia villis</span><span class="linebreak"></span>
<span class="line indent1">Vellera, germanae, Phrixe, querenda tuae:</span><span class="linebreak"></span>
</p><notes></notes></section>