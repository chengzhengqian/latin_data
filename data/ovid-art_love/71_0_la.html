<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Fert animus propius consistere: supprime habenas,</span><span class="linebreak"></span>
<span class="line indent1">Musa, nec admissis excutiare rotis.</span><span class="linebreak"></span>
<span class="line">Verba vadum temptent abiegnis scripta tabellis:</span><span class="linebreak"></span>
<span class="line indent1"><span class="br"></span><span class="lineNumber">470</span><span class="br"></span>Accipiat missas apta ministra notas.</span><span class="linebreak"></span>
<span class="line">Inspice: quodque leges, ex ipsis collige verbis,</span><span class="linebreak"></span>
<span class="line indent1">Fingat, an ex animo sollicitusque roget.</span><span class="linebreak"></span>
<span class="line">Postque brevem rescribe moram: mora semper amantes</span><span class="linebreak"></span>
<span class="line indent1">Incitat, exiguum si modo tempus habet.</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>Sed neque te facilem iuveni promitte roganti,</span><span class="linebreak"></span>
<span class="line indent1">Nec tamen e duro quod petit ille nega.</span><span class="linebreak"></span>
<span class="line">Fac timeat speretque simul, quotiensque remittes,</span><span class="linebreak"></span>
<span class="line indent1">Spesque magis veniat certa minorque metus.</span><span class="linebreak"></span>
<span class="line">Munda, sed e medio consuetaque verba, puellae,</span><span class="linebreak"></span>
<span class="line indent1"><span class="br"></span><span class="lineNumber">480</span><span class="br"></span>Scribite: sermonis publica forma placet;</span><span class="linebreak"></span>
<span class="line">A! quotiens dubius scriptis exarsit amator,</span><span class="linebreak"></span>
<span class="line indent1">Et nocuit formae barbara lingua bonae!</span><span class="linebreak"></span>
<span class="line">Sed quoniam, quamvis vittae careatis honore,</span><span class="linebreak"></span>
<span class="line indent1">Est vobis vestros fallere cura viros,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>Ancillae puerique manu perarate tabellas,</span><span class="linebreak"></span>
<span class="line indent1">Pignora nec iuveni credite vestra novo.</span><span class="linebreak"></span>
<span class="line"><span class="br"></span><span class="lineNumber">489</span><span class="br"></span>Perfidus ille quidem, qui talia pignora servat,</span><span class="linebreak"></span>
<span class="line indent1"><span class="br"></span><span class="lineNumber">490</span><span class="br"></span>Sed tamen Aetnaei fulminis instar habent.</span><span class="linebreak"></span>
<span class="line"><span class="br"></span><span class="lineNumber">487</span><span class="br"></span>Vidi ego pallentes isto terrore puellas</span><span class="linebreak"></span>
<span class="line indent1"><span class="br"></span><span class="lineNumber">488</span><span class="br"></span>Servitium miseras tempus in omne pati.</span><span class="linebreak"></span>
<span class="line"><span class="br"></span><span class="lineNumber">491</span><span class="br"></span>Iudice me fraus est concessa repellere fraudem,</span><span class="linebreak"></span>
<span class="line indent1">Armaque in armatos sumere iura sinunt.</span><span class="linebreak"></span>
<span class="line">Ducere consuescat multas manus una figuras,</span><span class="linebreak"></span>
<span class="line indent1">(A! pereant, per quos ista monenda mihi)</span><span class="linebreak"></span>
</p><notes><section class="footnotes"><ul><li class="note text" id="note_LCL232_152_485"><sup class="lineRef">485</sup>manu perarate <span class="italic">Bentley, Merkel</span>: manus ferat arte <span class="italic">R.</span></li></ul></section></notes></section>