<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">525</span><span class="br"></span>Quis vetat a magnis ad res exempla minores</span><span class="linebreak"></span>
<span class="line indent1">Sumere, nec nomen pertimuisse ducis?</span><span class="linebreak"></span>
<span class="line">Dux bonus huic centum commisit vite regendos,</span><span class="linebreak"></span>
<span class="line indent1">Huic equites, illi signa tuenda dedit:</span><span class="linebreak"></span>
<span class="line">Vos quoque, de nobis quem quisque erit aptus ad usum,</span><span class="linebreak"></span>
<span class="line indent1"><span class="br"></span><span class="lineNumber">530</span><span class="br"></span>Inspicite, et certo ponite quemque loco.</span><span class="linebreak"></span>
<span class="line">Munera det dives: ius qui profitebitur, adsit:</span><span class="linebreak"></span>
<span class="line indent1">Facundus causam saepe clientis agat:</span><span class="linebreak"></span>
<span class="line">Carmina qui facimus, mittamus carmina tantum:</span><span class="linebreak"></span>
<span class="line indent1">Hic chorus ante alios aptus amare sumus.</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Nos facimus placitae late praeconia formae:</span><span class="linebreak"></span>
<span class="line indent1">Nomen habet Nemesis, Cynthia nomen habet:</span><span class="linebreak"></span>
<span class="line">Vesper et Eoae novere Lycorida terrae:</span><span class="linebreak"></span>
<span class="line indent1">Et multi, quae sit nostra Corinna, rogant.</span><span class="linebreak"></span>
<span class="line">Adde, quod insidiae sacris a vatibus absunt,</span><span class="linebreak"></span>
<span class="line indent1"><span class="br"></span><span class="lineNumber">540</span><span class="br"></span>Et facit ad mores ars quoque nostra suos.</span><span class="linebreak"></span>
<span class="line">Nec nos ambitio, nec amor nos tangit habendi:</span><span class="linebreak"></span>
<span class="line indent1">Contempto colitur lectus et umbra foro.</span><span class="linebreak"></span>
<span class="line">Sed facile haeremus, validoque perurimur aestu,</span><span class="linebreak"></span>
<span class="line indent1">Et nimium certa scimus amare fide.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>Scilicet ingenium placida mollitur ab arte,</span><span class="linebreak"></span>
<span class="line indent1">Et studio mores convenienter eunt.</span><span class="linebreak"></span>
<span class="line">Vatibus Aoniis faciles estote, puellae:</span><span class="linebreak"></span>
<span class="line indent1">Numen inest illis, Pieridesque favent.</span><span class="linebreak"></span>
<span class="line">Est deus in nobis, et sunt commercia caeli:</span><span class="linebreak"></span>
<span class="line indent1"><span class="br"></span><span class="lineNumber">550</span><span class="br"></span>Sedibus aetheriis spiritus ille venit.</span><span class="linebreak"></span>
<span class="line">A doctis pretium scelus est sperare poetis;</span><span class="linebreak"></span>
<span class="line indent1">Me miserum! scelus hoc nulla puella timet.</span><span class="linebreak"></span>
<span class="line">Dissimulate tamen, nec prima fronte rapaces</span><span class="linebreak"></span>
<span class="line indent1">Este: novus viso casse resistet amans.</span><span class="linebreak"></span>
</p><notes></notes></section>