<section class="div1 language" lang="la"><header><hgroup><h1>Ovid</h1></hgroup></header>
<h1><span class="ac">Artis Amatoriae</span></h1>
<h1><span class="ac">Liber Primus</span></h1>
<p class="lineGroup">
<span class="line"><span class="sc">Siquis</span> in hoc artem populo non novit amandi,</span><span class="linebreak"></span>
<span class="line indent1">Hoc legat et lecto carmine doctus amet.</span><span class="linebreak"></span>
<span class="line">Arte citae veloque rates remoque moventur,</span><span class="linebreak"></span>
<span class="line indent1">Arte leves currus: arte regendus amor.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Curribus Automedon lentisque erat aptus habenis,</span><span class="linebreak"></span>
<span class="line indent1">Tiphys in Haemonia puppe magister erat:</span><span class="linebreak"></span>
<span class="line">Me Venus artificem tenero praefecit Amori;</span><span class="linebreak"></span>
<span class="line indent1">Tiphys et Automedon dicar Amoris ego.</span><span class="linebreak"></span>
<span class="line">Ille quidem ferus est et qui mihi saepe repugnet:</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>Sed puer est, aetas mollis et apta regi.</span><span class="linebreak"></span>
<span class="line">Phillyrides puerum cithara perfecit Achillem,</span><span class="linebreak"></span>
<span class="line indent1">Atque animos placida contudit arte feros.</span><span class="linebreak"></span>
<span class="line">Qui totiens socios, totiens exterruit hostes,</span><span class="linebreak"></span>
<span class="line indent1">Creditur annosum pertimuisse senem.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Quas Hector sensurus erat, poscente magistro</span><span class="linebreak"></span>
<span class="line indent1">Verberibus iussas praebuit ille manus.</span><span class="linebreak"></span>
<span class="line">Aeacidae Chiron, ego sum praeceptor Amoris:</span><span class="linebreak"></span>
<span class="line indent1">Saevus uterque puer, natus uterque dea.</span><span class="linebreak"></span>
<span class="line">Sed tamen et tauri cervix oneratur aratro,</span><span class="linebreak"></span>
<span class="line indent1"><span class="br"></span><span class="lineNumber">20</span><span class="br"></span>Frenaque magnanimi dente teruntur equi;</span><span class="linebreak"></span>
<span class="line">Et mihi cedet Amor, quamvis mea vulneret arcu</span><span class="linebreak"></span>
<span class="line indent1">Pectora, iactatas excutiatque faces.</span><span class="linebreak"></span>
<span class="line">Quo me fixit Amor, quo me violentius ussit,</span><span class="linebreak"></span>
<span class="line indent1">Hoc melior facti vulneris ultor ero:</span><span class="linebreak"></span>
</p><notes></notes></section>