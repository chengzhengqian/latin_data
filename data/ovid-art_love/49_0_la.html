<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Ipsa Venus pubem, quotiens velamina ponit,</span><span class="linebreak"></span>
<span class="line indent1">Protegitur laeva semireducta manu.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>In medio passimque coit pecus: hoc quoque viso</span><span class="linebreak"></span>
<span class="line indent1">Avertit vultus nempe puella suos.</span><span class="linebreak"></span>
<span class="line">Conveniunt thalami furtis et ianua nostris,</span><span class="linebreak"></span>
<span class="line indent1">Parsque sub iniecta veste pudenda latet:</span><span class="linebreak"></span>
<span class="line">Et si non tenebras, ad quiddam nubis opacae</span><span class="linebreak"></span>
<span class="line indent1"><span class="br"></span><span class="lineNumber">620</span><span class="br"></span>Quaerimus, atque aliquid luce patente minus.</span><span class="linebreak"></span>
<span class="line">Tum quoque, cum solem nondum prohibebat et imbrem</span><span class="linebreak"></span>
<span class="line indent1">Tegula, sed quercus tecta cibumque dabat,</span><span class="linebreak"></span>
<span class="line">In nemore atque antris, non sub Iove, iuncta voluptas;</span><span class="linebreak"></span>
<span class="line indent1">Tanta rudi populo cura pudoris erat.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>At nunc nocturnis titulos inponimus actis,</span><span class="linebreak"></span>
<span class="line indent1">Atque emitur magno nil, nisi posse loqui!</span><span class="linebreak"></span>
<span class="line">Scilicet excuties omnes, ubi quaeque, puellas,</span><span class="linebreak"></span>
<span class="line indent1">Cuilibet ut dicas “haec quoque nostra fuit,”</span><span class="linebreak"></span>
<span class="line">Nec desint, quas tu digitis ostendere possis?</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>Ut quamque adtigeris, fabula turpis erit?</span><span class="linebreak"></span>
<span class="line">Parva queror: fingunt quidam, quae vera negarent,</span><span class="linebreak"></span>
<span class="line indent1">Et nulli non se concubuisse ferunt.</span><span class="linebreak"></span>
<span class="line">Corpora si nequeunt, quae possunt, nomina tangunt,</span><span class="linebreak"></span>
<span class="line indent1">Famaque non tacto corpore crimen habet.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>I nunc, claude fores, custos odiose puellae, </span><span class="linebreak"></span>
<span class="line indent1">Et centum duris postibus obde seras!</span><span class="linebreak"></span>
<span class="line">Quid tuti superest, cum nominis extat adulter,</span><span class="linebreak"></span>
<span class="line indent1">Et credi quod non contigit esse, cupit?</span><span class="linebreak"></span>
<span class="line">Nos etiam veros parce profitemur amores,</span><span class="linebreak"></span>
<span class="line indent1"><span class="br"></span><span class="lineNumber">640</span><span class="br"></span>Tectaque sunt solida mystica furta fide.</span><span class="linebreak"></span>
</p><notes></notes></section>