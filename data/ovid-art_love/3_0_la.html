<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Andromedan Perseus nigris portarit ab Indis,</span><span class="linebreak"></span>
<span class="line indent1">Raptaque sit Phrygio Graia puella viro,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Tot tibi tamque dabit formosas Roma puellas,</span><span class="linebreak"></span>
<span class="line indent1">“Haec habet” ut dicas “quicquid in orbe fuit.”</span><span class="linebreak"></span>
<span class="line">Gargara quot segetes, quot habet Methymna racemos,</span><span class="linebreak"></span>
<span class="line indent1">Aequore quot pisces, fronde teguntur aves,</span><span class="linebreak"></span>
<span class="line">Quot caelum stellas, tot habet tua Roma puellas:</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>Mater in Aeneae constitit urbe sui.</span><span class="linebreak"></span>
<span class="line">Seu caperis primis et adhuc crescentibus annis,</span><span class="linebreak"></span>
<span class="line indent1">Ante oculos veniet vera puella tuos:</span><span class="linebreak"></span>
<span class="line">Sive cupis iuvenem, iuvenes tibi mille placebunt.</span><span class="linebreak"></span>
<span class="line indent1">Cogeris voti nescius esse tui:</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Seu te forte iuvat sera et sapientior aetas,</span><span class="linebreak"></span>
<span class="line indent1">Hoc quoque, crede mihi, plenius agmen erit.</span><span class="linebreak"></span>
</p>
<p class="lineGroup">
<span class="line">Tu modo Pompeia lentus spatiare sub umbra,</span><span class="linebreak"></span>
<span class="line indent1">Cum sol Herculei terga leonis adit:</span><span class="linebreak"></span>
<span class="line">Aut ubi muneribus nati sua munera mater</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>Addidit, externo marmore dives opus.</span><span class="linebreak"></span>
<span class="line">Nec tibi vitetur quae, priseis sparsa tabellis,</span><span class="linebreak"></span>
<span class="line indent1">Porticus auctoris Livia nomen habet:</span><span class="linebreak"></span>
<span class="line">Quaque parare necem miseris patruelibus ausae</span><span class="linebreak"></span>
<span class="line indent1">Belides et stricto stat fetus ense pater.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Nec te praetereat Veneri ploratus Adonis,</span><span class="linebreak"></span>
<span class="line indent1">Cultaque Iudaeo septima sacra Syro.</span><span class="linebreak"></span>
</p><notes></notes></section>