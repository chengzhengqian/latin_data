<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Tunc neque marmoreo pendebant vela theatro,</span><span class="linebreak"></span>
<span class="line indent1">Nec fuerant liquido pulpita rubra croco;</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Illic quas tulerant nemorosa Palatia, frondes</span><span class="linebreak"></span>
<span class="line indent1">Simpliciter positae, scena sine arte fuit;</span><span class="linebreak"></span>
<span class="line">In gradibus sedit populus de caespite factis,</span><span class="linebreak"></span>
<span class="line indent1">Qualibet hirsutas fronde tegente comas.</span><span class="linebreak"></span>
<span class="line">Respiciunt, oculisque notant sibi quisque puellam</span><span class="linebreak"></span>
<span class="line indent1"><span class="br"></span><span class="lineNumber">110</span><span class="br"></span>Quam velit, et tacito pectore multa movent.</span><span class="linebreak"></span>
<span class="line">Dumque, rudem praebente modum tibicine Tusco,</span><span class="linebreak"></span>
<span class="line indent1">Ludius aequatam ter pede pulsat humum,</span><span class="linebreak"></span>
<span class="line">In medio plausu (plausus tunc arte carebant)</span><span class="linebreak"></span>
<span class="line indent1">Rex populo praedae signa petita dedit.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Protinus exiliunt, animum clamore fatentes,</span><span class="linebreak"></span>
<span class="line indent1">Virginibus cupidas iniciuntque manus.</span><span class="linebreak"></span>
<span class="line">Ut fugiunt aquilas, timidissima turba, columbae,</span><span class="linebreak"></span>
<span class="line indent1">Ut fugit invisos agna novella lupos:</span><span class="linebreak"></span>
<span class="line">Sic illae timuere viros sine more ruentes;</span><span class="linebreak"></span>
<span class="line indent1"><span class="br"></span><span class="lineNumber">120</span><span class="br"></span>Constitit in nulla qui fuit ante color.</span><span class="linebreak"></span>
<span class="line">Nam timor unus erat, facies non una timoris:</span><span class="linebreak"></span>
<span class="line indent1">Pars laniat crines, pars sine mente sedet;</span><span class="linebreak"></span>
<span class="line">Altera maesta silet, frustra vocat altera matrem:</span><span class="linebreak"></span>
<span class="line indent1">Haec queritur, stupet haec; haec manet, illa fugit;</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Ducuntur raptae, genialis praeda, puellae,</span><span class="linebreak"></span>
<span class="line indent1">Et potuit multas ipse decere timor.</span><span class="linebreak"></span>
<span class="line">Siqua repugnarat nimium comitemque negabat,</span><span class="linebreak"></span>
<span class="line indent1">Sublatam cupido vir tulit ipse sinu,</span><span class="linebreak"></span>
<span class="line">Atque ita “quid teneros lacrimis corrumpis ocellos?</span><span class="linebreak"></span>
<span class="line indent1"><span class="br"></span><span class="lineNumber">130</span><span class="br"></span>Quod matri pater est, hoc tibi” dixit “ero.”</span><span class="linebreak"></span>
<span class="line">Romule, militibus scisti dare commoda solus.</span><span class="linebreak"></span>
<span class="line indent1">Haec mihi si dederis commoda, miles ero.</span><span class="linebreak"></span>
<span class="line">Scilicet ex illo sollemnia more theatra</span><span class="linebreak"></span>
<span class="line indent1">Nunc quoque formosis insidiosa manent.</span><span class="linebreak"></span>
</p><notes><section class="footnotes"><ul><li class="note text" id="note_LCL232_20_114"><sup class="lineRef">114</sup>petita <span class="italic">Bentley, Madvig</span>: petenda <span class="italic">MSS.</span></li></ul></section></notes></section>