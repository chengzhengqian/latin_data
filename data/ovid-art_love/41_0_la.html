<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">In ferrum flammasque ruit, positoque decore</span><span class="linebreak"></span>
<span class="line indent1"><span class="br"></span><span class="lineNumber">380</span><span class="br"></span>Fertur, ut Aonii cornibus icta dei.</span><span class="linebreak"></span>
<span class="line">Coniugis admissum violataque iura marita est</span><span class="linebreak"></span>
<span class="line indent1">Barbara per natos Phasias ulta suos.</span><span class="linebreak"></span>
<span class="line">Altera dira parens haec est, quam cernis, hirundo:</span><span class="linebreak"></span>
<span class="line indent1">Aspice, signatum sanguine pectus habet.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Hoc bene compositos, hoc firmos solvit amores;</span><span class="linebreak"></span>
<span class="line indent1">Crimina sunt cautis ista timenda viris.</span><span class="linebreak"></span>
<span class="line">Nec mea vos uni damnat censura puellae:</span><span class="linebreak"></span>
<span class="line indent1">Di melius! vix hoc nupta tenere potest.</span><span class="linebreak"></span>
<span class="line">Ludite, sed furto celetur culpa modesto:</span><span class="linebreak"></span>
<span class="line indent1"><span class="br"></span><span class="lineNumber">390</span><span class="br"></span>Gloria peccati nulla petenda sui est.</span><span class="linebreak"></span>
<span class="line">Nec dederis munus, cognosse quod altera possit,</span><span class="linebreak"></span>
<span class="line indent1">Nec sint nequitiae tempora certa tuae.</span><span class="linebreak"></span>
<span class="line">Et, ne te capiat latebris sibi femina notis,</span><span class="linebreak"></span>
<span class="line indent1">Non uno est omnis convenienda loco;</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Et quotiens scribes, totas prius ipse tabellas</span><span class="linebreak"></span>
<span class="line indent1">Inspice: plus multae, quam sibi missa, legunt.</span><span class="linebreak"></span>
<span class="line">Laesa Venus iusta arma movet, telumque remittit,</span><span class="linebreak"></span>
<span class="line indent1">Et, modo quod questa est, ipse querare, facit.</span><span class="linebreak"></span>
<span class="line">Dum fuit Atrides una contentus, et illa</span><span class="linebreak"></span>
<span class="line indent1"><span class="br"></span><span class="lineNumber">400</span><span class="br"></span>Casta fuit: vitio est improba facta viri.</span><span class="linebreak"></span>
<span class="line">Audierat laurumque manu vittasque ferentem</span><span class="linebreak"></span>
<span class="line indent1">Pro nata Chrysen non valuisse sua:</span><span class="linebreak"></span>
<span class="line">Audierat, Lyrnesi, tuos, abducta, dolores,</span><span class="linebreak"></span>
<span class="line indent1">Bellaque per turpis longius isse moras.</span><span class="linebreak"></span>
</p><notes><section class="footnotes"><ul><li class="note text" id="note_LCL232_92_381"><sup class="lineRef">381</sup>marita est <span class="italic">R</span>: maritae <span class="italic">MSS.</span></li></ul></section></notes></section>