<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Excidit illa metu, rupitque novissima verba;</span><span class="linebreak"></span>
<span class="line indent1"><span class="br"></span><span class="lineNumber">540</span><span class="br"></span>Nullus in exanimi corpore sanguis erat.</span><span class="linebreak"></span>
<span class="line">Ecce Mimallonides sparsis in terga capillis:</span><span class="linebreak"></span>
<span class="line indent1">Ecce leves satyri, praevia turba dei:</span><span class="linebreak"></span>
<span class="line">Ebrius, ecce, senex pando Silenus asello</span><span class="linebreak"></span>
<span class="line indent1">Vix sedet, et pressas continet ante iubas.</span><span class="linebreak"></span>
<span class="line">Dum sequitur Bacchas, Bacchae fugiuntque petuntque</span><span class="linebreak"></span>
<span class="line indent1"><span class="br"></span><span class="lineNumber">546</span><span class="br"></span>Quadrupedem ferula dum malus urget eques,</span><span class="linebreak"></span>
<span class="line">In caput aurito cecidit delapsus asello:</span><span class="linebreak"></span>
<span class="line indent1">Clamarunt satyri “surge age, surge, pater.”</span><span class="linebreak"></span>
<span class="line">Iam deus in curru, quem summum texerat uvis,</span><span class="linebreak"></span>
<span class="line indent1"><span class="br"></span><span class="lineNumber">550</span><span class="br"></span>Tigribus adiunctis aurea lora dabat:</span><span class="linebreak"></span>
<span class="line">Et color et Theseus et vox abiere puellae:</span><span class="linebreak"></span>
<span class="line indent1">Terque fugam petiit, terque retenta metu est.</span><span class="linebreak"></span>
<span class="line">Horruit, ut graciles, agitat quas ventus, aristae,</span><span class="linebreak"></span>
<span class="line indent1">Ut levis in madida canna palude tremit.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Cui deus “en, adsum tibi cura fidelior” inquit:</span><span class="linebreak"></span>
<span class="line indent1">“Pone metum: Bacchi, Cnosias, uxor eris.</span><span class="linebreak"></span>
<span class="line">Munus habe caelum; caelo spectabere sidus;</span><span class="linebreak"></span>
<span class="line indent1">Saepe reges dubiam Cressa Corona ratem.”</span><span class="linebreak"></span>
<span class="line">Dixit, et e curru, ne tigres illa timeret,</span><span class="linebreak"></span>
<span class="line indent1"><span class="br"></span><span class="lineNumber">560</span><span class="br"></span>Desilit; inposito cessit harena pede:</span><span class="linebreak"></span>
<span class="line">Implicitamque sinu (neque enim pugnare valebat)</span><span class="linebreak"></span>
<span class="line indent1">Abstulit; in facili est omnia posse deo.</span><span class="linebreak"></span>
<span class="line">Pars “Hymenaee” canunt, pars clamant “Euhion,</span><span class="linebreak"></span>
<span class="line">euhoe!”</span><span class="linebreak"></span>
<span class="line indent1">Sic coeunt sacro nupta deusque toro.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">565</span><span class="br"></span>Ergo ubi contigerint positi tibi munera Bacchi,</span><span class="linebreak"></span>
<span class="line indent1">Atque erit in socii femina parte tori,</span><span class="linebreak"></span>
<span class="line">Nycteliumque patrem nocturnaque sacra precare,</span><span class="linebreak"></span>
<span class="line indent1">Ne iubeant capiti vina nocere tuo.</span><span class="linebreak"></span>
</p><notes><section class="footnotes"><ul><li class="note text" id="note_LCL232_50_544"><sup class="lineRef">544</sup>ante <span class="italic">Merkel</span>: arte <span class="italic">MSS.</span></li></ul></section></notes></section>