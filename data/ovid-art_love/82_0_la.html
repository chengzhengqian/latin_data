<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">795</span><span class="br"></span>Nec blandae voces iucundaque murmura cessent,</span><span class="linebreak"></span>
<span class="line indent1">Nec taceant mediis improba verba iocis.</span><span class="linebreak"></span>
<span class="line">Tu quoque, cui veneris sensum natura negavit,</span><span class="linebreak"></span>
<span class="line indent1">Dulcia mendaci gaudia finge sono.</span><span class="linebreak"></span>
<span class="line">Infelix, cui torpet hebes locus ille, puella,</span><span class="linebreak"></span>
<span class="line indent1"><span class="br"></span><span class="lineNumber">800</span><span class="br"></span>Quo pariter debent femina virque frui.</span><span class="linebreak"></span>
<span class="line">Tantum, cum finges, ne sis manifesta, caveto:</span><span class="linebreak"></span>
<span class="line indent1">Effice per motum luminaque ipsa fidem.</span><span class="linebreak"></span>
<span class="line">Quam iuvet, et voces et anhelitus arguat oris;</span><span class="linebreak"></span>
<span class="line indent1">A! pudet, arcanas pars habet ista notas.</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>Gaudia post Veneris quae poscet munus amantem,</span><span class="linebreak"></span>
<span class="line indent1">Illa suas nolet pondus habere preces.</span><span class="linebreak"></span>
<span class="line">Nec lucem in thalamos totis admitte fenestris;</span><span class="linebreak"></span>
<span class="line indent1">Aptius in vestro corpore multa latent.</span><span class="linebreak"></span>
</p>
<p class="lineGroup">
<span class="line">Lusus habet finem: cygnis descendere tempus,</span><span class="linebreak"></span>
<span class="line indent1"><span class="br"></span><span class="lineNumber">810</span><span class="br"></span>Duxerunt collo qui iuga nostra suo.</span><span class="linebreak"></span>
<span class="line">Ut quondam iuvenes, ita nunc, mea turba, puellae</span><span class="linebreak"></span>
<span class="line indent1">Inscribant spoliis “<span class="sc">Naso magister erat.</span>”</span><span class="linebreak"></span>
</p>
<notes></notes></section>