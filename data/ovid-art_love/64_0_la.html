<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Quis credat? discunt etiam ridere puellae,</span><span class="linebreak"></span>
<span class="line indent1">Quaeritur aque illis hac quoque parte decor.</span><span class="linebreak"></span>
<span class="line">Sint modici rictus, parvaeque utrimque lacunae,</span><span class="linebreak"></span>
<span class="line indent1">Et summos dentes ima labella tegant.</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Nec sua perpetuo contendant ilia risu,</span><span class="linebreak"></span>
<span class="line indent1">Sed leve nescio quid femineumque sonent.</span><span class="linebreak"></span>
<span class="line">Est, quae perverso distorqueat ora cachinno:</span><span class="linebreak"></span>
<span class="line indent1">Risu concussa est altera, flere putes.</span><span class="linebreak"></span>
<span class="line">Illa sonat raucum quiddam atque inamabile ridet,</span><span class="linebreak"></span>
<span class="line indent1"><span class="br"></span><span class="lineNumber">290</span><span class="br"></span>Ut rudit a scabra turpis asella mola.</span><span class="linebreak"></span>
<span class="line">Quo non ars penetrat? discunt lacrimare decenter,</span><span class="linebreak"></span>
<span class="line indent1">Quoque volunt plorant tempore, quoque modo.</span><span class="linebreak"></span>
<span class="line">Quid, cum legitima fraudatur littera voce,</span><span class="linebreak"></span>
<span class="line indent1">Blaesaque fit iusso lingua coacta sono?</span><span class="linebreak"></span>
<span class="line">In vitio decor est: quaerunt male reddere verba;</span><span class="linebreak"></span>
<span class="line indent1">Discunt posse minus, quam potuere, loqui.</span><span class="linebreak"></span>
<span class="line">Omnibus his, quoniam prosunt, inpendite curam</span><span class="linebreak"></span>
<span class="line indent1">Discite femineo corpora ferre gradu.</span><span class="linebreak"></span>
<span class="line">Est et in incessu pars non temnenda decoris:</span><span class="linebreak"></span>
<span class="line indent1"><span class="br"></span><span class="lineNumber">300</span><span class="br"></span>Allicit ignotos ille fugatque viros.</span><span class="linebreak"></span>
<span class="line">Haec movet arte latus, tunicisque fluentibus auras</span><span class="linebreak"></span>
<span class="line indent1">Accipit, expensos fertque superba pedes:</span><span class="linebreak"></span>
<span class="line">Illa velut coniunx Umbri rubicunda mariti</span><span class="linebreak"></span>
<span class="line indent1">Ambulat, ingentes varica fertque gradus.</span><span class="linebreak"></span>
<span class="line">Sed sit, ut in multis, modus hic quoque: rusticus alter</span><span class="linebreak"></span>
<span class="line"><span class="br"></span><span class="lineNumber">306</span><span class="br"></span>Motus, concesso mollior alter erit.</span><span class="linebreak"></span>
<span class="line">Pars umeri tamen ima tui, pars summa lacerti</span><span class="linebreak"></span>
<span class="line indent1">Nuda sit, a laeva conspicienda manu.</span><span class="linebreak"></span>
<span class="line">Hoc vos praecipue, niveae, decet: hoc ubi vidi,</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>Oscula ferre umero, qua patet usque, libet.</span><span class="linebreak"></span>
</p><notes></notes></section>