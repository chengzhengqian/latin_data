<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Ennius emeruit, Calabris in montibus ortus,</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>Contiguus poni, Scipio magne, tibi.</span><span class="linebreak"></span>
<span class="line">Nunc ederae sine honore iacent, operataque doctis</span><span class="linebreak"></span>
<span class="line indent1">Cura vigil Musis nomen inertis habet.</span><span class="linebreak"></span>
<span class="line">Sed famae vigilare iuvat: quis nosset Homerum,</span><span class="linebreak"></span>
<span class="line indent1">Ilias aeternum si latuisset opus?</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Quis DanaÃ«n nosset, si semper clusa fuisset,</span><span class="linebreak"></span>
<span class="line indent1">Inque sua turri perlatuisset anus?</span><span class="linebreak"></span>
<span class="line">Utilis est vobis, formosae, turba, puellae.</span><span class="linebreak"></span>
<span class="line indent1">Saepe vagos ultra limina ferte pedes.</span><span class="linebreak"></span>
<span class="line">Ad multas lupa tendit oves, praedetur ut unam,</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>Et Iovis in multas devolat ales aves.</span><span class="linebreak"></span>
<span class="line">Se quoque det populo mulier speciosa videndam:</span><span class="linebreak"></span>
<span class="line indent1">Quem trahat, e multis forsitan unus erit.</span><span class="linebreak"></span>
<span class="line">Omnibus illa locis maneat studiosa placendi,</span><span class="linebreak"></span>
<span class="line indent1">Et curam tota mente decoris agat.</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Casus ubique valet; semper tibi pendeat hamus:</span><span class="linebreak"></span>
<span class="line indent1">Quo minime credas gurgite, piscis erit.</span><span class="linebreak"></span>
<span class="line">Saepe canes frustra nemorosis montibus errant,</span><span class="linebreak"></span>
<span class="line indent1">Inque plagam nullo cervus agente venit.</span><span class="linebreak"></span>
<span class="line">Quid minus Andromedae fuerat sperare revinctae,</span><span class="linebreak"></span>
<span class="line indent1"><span class="br"></span><span class="lineNumber">430</span><span class="br"></span>Quam lacrimas ulli posse placere suas?</span><span class="linebreak"></span>
<span class="line">Funere saepe viri vir quaeritur; ire solutis</span><span class="linebreak"></span>
<span class="line indent1">Crinibus et fletus non tenuisse decet.</span><span class="linebreak"></span>
</p>
<p class="lineGroup">
<span class="line">Sed vitate viros cultum formamque professos,</span><span class="linebreak"></span>
<span class="line indent1">Quique suas ponunt in statione comas.</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Quae vobis dicunt, dixerunt mille puellis:</span><span class="linebreak"></span>
<span class="line indent1">Errat et in nulla sede moratur amor.</span><span class="linebreak"></span>
<span class="line">Femina quid faciat, cum sit vir levior ipsa,</span><span class="linebreak"></span>
<span class="line indent1">Forsitan et plures possit habere viros?</span><span class="linebreak"></span>
</p><notes></notes></section>