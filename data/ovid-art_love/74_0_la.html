<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">555</span><span class="br"></span>Sed neque vector equum, qui nuper sensit habenas,</span><span class="linebreak"></span>
<span class="line indent1">Comparibus frenis artificemque reget,</span><span class="linebreak"></span>
<span class="line">Nec stabiles animos annis viridemque iuventam</span><span class="linebreak"></span>
<span class="line indent1">Ut capias, idem limes agendus erit.</span><span class="linebreak"></span>
<span class="line">Hic rudis et castris nunc primum notus Amoris,</span><span class="linebreak"></span>
<span class="line indent1"><span class="br"></span><span class="lineNumber">560</span><span class="br"></span>Qui tetigit thalamos praeda novella tuos,</span><span class="linebreak"></span>
<span class="line">Te solam norit, tibi semper inhaereat uni:</span><span class="linebreak"></span>
<span class="line indent1">Cingenda est altis saepibus ista seges.</span><span class="linebreak"></span>
<span class="line">Effuge rivalem: vinces, dum sola tenebis;</span><span class="linebreak"></span>
<span class="line indent1">Non bene cum sociis regna Venusque manent.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>Ille vetus miles sensim et sapienter amabit,</span><span class="linebreak"></span>
<span class="line indent1">Multaque tironi non patienda feret:</span><span class="linebreak"></span>
<span class="line">Nec franget postes, nec saevis ignibus uret,</span><span class="linebreak"></span>
<span class="line indent1">Nec dominae teneras adpetet ungue genas,</span><span class="linebreak"></span>
<span class="line">Nec scindet tunicasve suas tunicasve puellae,</span><span class="linebreak"></span>
<span class="line indent1"><span class="br"></span><span class="lineNumber">570</span><span class="br"></span>Nec raptus flendi causa capillus erit.</span><span class="linebreak"></span>
<span class="line">Ista decent pueros aetate et amore calentes;</span><span class="linebreak"></span>
<span class="line indent1">Hic fera composita vulnera mente feret.</span><span class="linebreak"></span>
<span class="line">Ignibus heu lentis uretur, ut umida faena,</span><span class="linebreak"></span>
<span class="line indent1">Ut modo montanis silva recisa iugis.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Certior hic amor est: brevis et fecundior ille;</span><span class="linebreak"></span>
<span class="line indent1">Quae fugiunt, celeri carpite poma manu.</span><span class="linebreak"></span>
</p>
<p class="lineGroup">
<span class="line">Omnia tradantur: portas reseravimus hosti;</span><span class="linebreak"></span>
<span class="line indent1">Et sit in infida proditione fides.</span><span class="linebreak"></span>
<span class="line">Quod datur ex facili, longum male nutrit amorem:</span><span class="linebreak"></span>
<span class="line indent1"><span class="br"></span><span class="lineNumber">580</span><span class="br"></span>Miscenda est laetis rara repulsa iocis.</span><span class="linebreak"></span>
<span class="line">Ante fores iaceat, “crudelis ianua!” dicat,</span><span class="linebreak"></span>
<span class="line indent1">Multaque summisse, multa minanter agat.</span><span class="linebreak"></span>
<span class="line">Dulcia non ferimus: suco renovemur amaro;</span><span class="linebreak"></span>
<span class="line indent1">Saepe perit ventis obruta cumba suis;</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Hoc est, uxores quod non patiatur amari:</span><span class="linebreak"></span>
<span class="line indent1">Conveniunt illas, cum voluere, viri;</span><span class="linebreak"></span>
</p><notes></notes></section>