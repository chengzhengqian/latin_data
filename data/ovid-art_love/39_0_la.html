<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Illa quidem valeat; sed si male firma cubarit,</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>Et vitium caeli senserit aegra sui,</span><span class="linebreak"></span>
<span class="line">Tunc amor et pietas tua sit manifesta puellae,</span><span class="linebreak"></span>
<span class="line indent1">Tum sere, quod plena postmodo falce metas.</span><span class="linebreak"></span>
<span class="line">Nec tibi morosi veniant fastidia morbi,</span><span class="linebreak"></span>
<span class="line indent1">Perque tuas fiant, quae sinet ipsa, manus.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Et videat flentem, nec taedeat oscula ferre,</span><span class="linebreak"></span>
<span class="line indent1">Et sicco lacrimas conbibat ore tuas.</span><span class="linebreak"></span>
<span class="line">Multa vove, sed cuncta palam; quotiesque libebit,</span><span class="linebreak"></span>
<span class="line indent1">Quae referas illi, somnia laeta vide.</span><span class="linebreak"></span>
<span class="line">Et veniat, quae lustret anus lectumque locumque,</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>Praeferat et tremula sulpur et ova manu.</span><span class="linebreak"></span>
<span class="line">Omnibus his inerunt gratae vestigia curae:</span><span class="linebreak"></span>
<span class="line indent1">In tabulas multis haec via fecit iter.</span><span class="linebreak"></span>
<span class="line">Nec tamen officiis odium quaeratur ab aegra:</span><span class="linebreak"></span>
<span class="line indent1">Sit suus in blanda sedulitate modus:</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Neve cibo prohibe, nec amari pocula suci</span><span class="linebreak"></span>
<span class="line indent1">Porrige: rivalis misceat illa tuus.</span><span class="linebreak"></span>
</p>
<p class="lineGroup">
<span class="line">Sed non cui dederas a litore carbasa vento,</span><span class="linebreak"></span>
<span class="line indent1">Utendum, medio cum potiere freto.</span><span class="linebreak"></span>
<span class="line">Dum novus errat amor, vires sibi colligat usu:</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>Si bene nutrieris, tempore firmus erit.</span><span class="linebreak"></span>
<span class="line">Quem taurum metuis, vitulum mulcere solebas:</span><span class="linebreak"></span>
<span class="line indent1">Sub qua nunc recubas arbore, virga fuit:</span><span class="linebreak"></span>
<span class="line">Nascitur exiguus, sed opes adquirit eundo,</span><span class="linebreak"></span>
<span class="line indent1">Quaque venit, multas accipit amnis aquas.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>Fac tibi consuescat: nil adsuetudine maius:</span><span class="linebreak"></span>
<span class="line indent1">Quam tu dum capias, taedia nulla fuge.</span><span class="linebreak"></span>
<span class="line">Te semper videat, tibi semper praebeat aures;</span><span class="linebreak"></span>
<span class="line indent1">Exhibeat vultus noxque diesque tuos.</span><span class="linebreak"></span>
</p><notes></notes></section>