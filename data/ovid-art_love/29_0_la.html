<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">25</span><span class="br"></span>“Sit modus exilio,” dixit “iustissime Minos:</span><span class="linebreak"></span>
<span class="line indent1">Accipiat cineres terra paterna meos.</span><span class="linebreak"></span>
<span class="line">Et quoniam in patria, fatis agitatus iniquis,</span><span class="linebreak"></span>
<span class="line indent1">Vivere non potui, da mihi posse mori.</span><span class="linebreak"></span>
<span class="line">Da reditum puero, senis est si gratia vilis:</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>Si non vis puero parcere, parce seni.”</span><span class="linebreak"></span>
<span class="line">Dixerat haec; sed et haec et multo plura licebat</span><span class="linebreak"></span>
<span class="line indent1">Dicere: regressus non dabat ille viro.</span><span class="linebreak"></span>
<span class="line">Quod simul ut sensit, “nunc, nunc, o Daedale,”</span><span class="linebreak"></span>
<span class="line indent2">dixit:</span><span class="linebreak"></span>
<span class="line indent1">“Materiam, qua sis ingeniosus, habes.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Possidet et terras et possidet aequora Minos:</span><span class="linebreak"></span>
<span class="line indent1">Nec tellus nostrae nec patet unda fugae.</span><span class="linebreak"></span>
<span class="line">Restat iter caeli: caelo temptabimus ire.</span><span class="linebreak"></span>
<span class="line indent1">Da veniam coepto, Iuppiter alte, meo:</span><span class="linebreak"></span>
<span class="line">Non ego sidereas adfecto tangere sedes:</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>Qua fugiam dominum, nulla, nisi ista, via est.</span><span class="linebreak"></span>
<span class="line">Per Styga detur iter, Stygias transnabimus undas;</span><span class="linebreak"></span>
<span class="line indent1">Sunt mihi naturae iura novanda meae.”</span><span class="linebreak"></span>
<span class="line">Ingenium mala saepe movent: quis crederet umquam</span><span class="linebreak"></span>
<span class="line indent1">Aerias hominem carpere posse vias?</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Remigium volucrum disponit in ordine pinnas,</span><span class="linebreak"></span>
<span class="line indent1">Et leve per lini vincula nectit opus,</span><span class="linebreak"></span>
<span class="line">Imaque pars ceris adstringitur igne solutis,</span><span class="linebreak"></span>
<span class="line indent1">Finitusque novae iam labor artis erat.</span><span class="linebreak"></span>
<span class="line">Tractabat ceramque puer pinnasque renidens,</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>Nescius haec umeris arma parata suis.</span><span class="linebreak"></span>
<span class="line">Cui pater “his” inquit “patria est adeunda carinis,</span><span class="linebreak"></span>
<span class="line indent1">Hac nobis Minos effugiendus ope.</span><span class="linebreak"></span>
<span class="line">Aera non potuit Minos, alia omnia clausit;</span><span class="linebreak"></span>
<span class="line indent1">Quem licet, inventis aera rumpe meis.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Sed tibi non virgo Tegeaea comesque Bootae</span><span class="linebreak"></span>
<span class="line indent1">Ensiger Orion aspiciendus erit:</span><span class="linebreak"></span>
</p><notes></notes></section>