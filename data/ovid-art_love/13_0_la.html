<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Qui Martem terra, Neptunum effugit in undis,</span><span class="linebreak"></span>
<span class="line indent1">Coniugis Atrides victima dira fuit.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Cui non defleta est Ephyraeae flamma Cre√ºsae,</span><span class="linebreak"></span>
<span class="line indent1">Et nece natorum sanguinolenta parens?</span><span class="linebreak"></span>
<span class="line">Flevit Amyntorides per inania lumina Phoenix:</span><span class="linebreak"></span>
<span class="line indent1">Hippolytum pavidi diripuistis equi.</span><span class="linebreak"></span>
<span class="line">Quid fodis inmeritis, Phineu, sua lumina natis?</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>Poena reversura est in caput ista tuum.</span><span class="linebreak"></span>
<span class="line">Omnia feminea sunt ista libidine mota;</span><span class="linebreak"></span>
<span class="line indent1">Acrior est nostra, plusque furoris habet.</span><span class="linebreak"></span>
<span class="line">Ergo age, ne dubita cunctas sperare puellas;</span><span class="linebreak"></span>
<span class="line indent1">Vix erit e multis, quae neget, una, tibi.</span><span class="linebreak"></span>
<span class="line">Quae dant quaeque negant, gaudent tamen esse rogatae:</span><span class="linebreak"></span>
<span class="line indent1"><span class="br"></span><span class="lineNumber">346</span><span class="br"></span>Ut iam fallaris, tuta repulsa tua est.</span><span class="linebreak"></span>
<span class="line">Sed cur fallaris, cum sit nova grata voluptas</span><span class="linebreak"></span>
<span class="line indent1">Et capiant animos plus aliena suis?</span><span class="linebreak"></span>
<span class="line">Fertilior seges est alienis semper in agris,</span><span class="linebreak"></span>
<span class="line indent1"><span class="br"></span><span class="lineNumber">350</span><span class="br"></span>Vicinumque pecus grandius uber habet.</span><span class="linebreak"></span>
</p>
<p class="lineGroup">
<span class="line">Sed prius ancillam captandae nosse puellae</span><span class="linebreak"></span>
<span class="line indent1">Cura sit: accessus molliet illa tuos.</span><span class="linebreak"></span>
<span class="line">Proxima consiliis dominae sit ut illa, videto,</span><span class="linebreak"></span>
<span class="line indent1">Neve parum tacitis conscia fida iocis.</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>Hanc tu pollicitis, hanc tu corrumpe rogando:</span><span class="linebreak"></span>
<span class="line indent1">Quod petis, ex facili, si volet illa, feres.</span><span class="linebreak"></span>
<span class="line">Illa leget tempus (medici quoque tempora servant)</span><span class="linebreak"></span>
<span class="line indent1">Quo facilis dominae mens sit et apta capi.</span><span class="linebreak"></span>
<span class="line">Mens erit apta capi tum, cum laetissima rerum</span><span class="linebreak"></span>
<span class="line indent1"><span class="br"></span><span class="lineNumber">360</span><span class="br"></span>Ut seges in pingui luxuriabit humo.</span><span class="linebreak"></span>
<span class="line">Pectora dum gaudent nec sunt adstricta dolore,</span><span class="linebreak"></span>
<span class="line indent1">Ipsa patent, blanda tum subit arte Venus.</span><span class="linebreak"></span>
</p><notes></notes></section>