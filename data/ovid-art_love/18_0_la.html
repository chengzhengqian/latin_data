<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Legerit, et nolit rescribere? cogere noli:</span><span class="linebreak"></span>
<span class="line indent1"><span class="br"></span><span class="lineNumber">480</span><span class="br"></span>Tu modo blanditias fac legat usque tuas.</span><span class="linebreak"></span>
<span class="line">Quae voluit legisse, volet rescribere lectis:</span><span class="linebreak"></span>
<span class="line indent1">Per numeros venient ista gradusque suos.</span><span class="linebreak"></span>
<span class="line">Forsitan et primo veniet tibi littera tristis,</span><span class="linebreak"></span>
<span class="line indent1">Quaeque roget, ne se sollicitare velis.</span><span class="linebreak"></span>
<span class="line">Quod rogat illa, timet; quod non rogat, optat, ut instes;</span><span class="linebreak"></span>
<span class="line indent1"><span class="br"></span><span class="lineNumber">486</span><span class="br"></span>Insequere, et voti postmodo compos eris.</span><span class="linebreak"></span>
</p>
<p class="lineGroup">
<span class="line">Interea, sive illa toro resupina feretur,</span><span class="linebreak"></span>
<span class="line indent1">Lecticam dominae dissimulanter adi,</span><span class="linebreak"></span>
<span class="line">Neve aliquis verbis odiosas offerat auris,</span><span class="linebreak"></span>
<span class="line indent1"><span class="br"></span><span class="lineNumber">490</span><span class="br"></span>Qua potes ambiguis callidus abde notis.</span><span class="linebreak"></span>
<span class="line">Seu pedibus vacuis illi spatiosa teretur</span><span class="linebreak"></span>
<span class="line indent1">Porticus, hic socias tu quoque iunge moras:</span><span class="linebreak"></span>
<span class="line">Et modo praecedas facito, modo terga sequaris,</span><span class="linebreak"></span>
<span class="line indent1">Et modo festines, et modo lentus eas:</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Nec tibi de mediis aliquot transire columnas</span><span class="linebreak"></span>
<span class="line indent1">Sit pudor, aut lateri continuasse latus;</span><span class="linebreak"></span>
<span class="line">Nec sine te curvo sedeat speciosa theatro:</span><span class="linebreak"></span>
<span class="line indent1">Quod spectes, umeris adferet illa suis.</span><span class="linebreak"></span>
<span class="line">Illam respicias, illam mirere licebit:</span><span class="linebreak"></span>
<span class="line indent1"><span class="br"></span><span class="lineNumber">500</span><span class="br"></span>Multa supercilio, multa loquare notis.</span><span class="linebreak"></span>
<span class="line">Et plaudas, aliquam mimo saltante puellam:</span><span class="linebreak"></span>
<span class="line indent1">Et faveas illi, quisquis agatur amans.</span><span class="linebreak"></span>
<span class="line">Cum surgit, surges; donec sedet illa, sedebis;</span><span class="linebreak"></span>
<span class="line indent1">Arbitrio dominae tempora perde tuae.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">505</span><span class="br"></span>Sed tibi nec ferro placeat torquere capillos,</span><span class="linebreak"></span>
<span class="line indent1">Nec tua mordaci pumice crura teras.</span><span class="linebreak"></span>
<span class="line">Ista iube faciant, quorum Cybele√Øa mater</span><span class="linebreak"></span>
<span class="line indent1">Concinitur Phrygiis exululata modis.</span><span class="linebreak"></span>
<span class="line">Forma viros neglecta decet; Minoida Theseus</span><span class="linebreak"></span>
<span class="line indent1"><span class="br"></span><span class="lineNumber">510</span><span class="br"></span>Abstulit, a nulla tempora comptus acu.</span><span class="linebreak"></span>
</p><notes></notes></section>