<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">At quod eris per te facturus, et utile credis,</span><span class="linebreak"></span>
<span class="line indent1">Id tua te facito semper amica roget.</span><span class="linebreak"></span>
<span class="line">Libertas alicui fuerit promissa tuorum:</span><span class="linebreak"></span>
<span class="line indent1"><span class="br"></span><span class="lineNumber">290</span><span class="br"></span>Hanc tamen a domina fac petat ille tua:</span><span class="linebreak"></span>
<span class="line">Si poenam servo, si vincula saeva remittis,</span><span class="linebreak"></span>
<span class="line indent1">Quod facturus eras, debeat illa tibi:</span><span class="linebreak"></span>
<span class="line">Utilitas tua sit, titulus donetur amicae:</span><span class="linebreak"></span>
<span class="line indent1">Perde nihil, partes illa potentis agat.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Sed te, cuicumque est retinendae cura puellae,</span><span class="linebreak"></span>
<span class="line indent1">Attonitum forma fac putet esse sua.</span><span class="linebreak"></span>
<span class="line">Sive erit in Tyriis, Tyrios laudabis amictus:</span><span class="linebreak"></span>
<span class="line indent1">Sive erit in Cois, Coa decere puta.</span><span class="linebreak"></span>
<span class="line">Aurata est? ipso tibi sit pretiosior auro;</span><span class="linebreak"></span>
<span class="line indent1"><span class="br"></span><span class="lineNumber">300</span><span class="br"></span>Gausapa si sumpsit, gausapa sumpta proba.</span><span class="linebreak"></span>
<span class="line">Astiterit tunicata, “moves incendia” clama,</span><span class="linebreak"></span>
<span class="line indent1">Sed timida, caveat frigora, voce roga.</span><span class="linebreak"></span>
<span class="line">Conpositum discrimen erit, discrimina lauda:</span><span class="linebreak"></span>
<span class="line indent1">Torserit igne comam, torte capille, place.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Brachia saltantis, vocem mirare canentis,</span><span class="linebreak"></span>
<span class="line indent1">Et, quod desierit, verba querentis habe.</span><span class="linebreak"></span>
<span class="line">Ipsos concubitus, ipsum venerere licebit</span><span class="linebreak"></span>
<span class="line indent1">Quod iuvat, et quae dat gaudia voce notes.</span><span class="linebreak"></span>
<span class="line">Ut fuerit torva violentior illa Medusa,</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>Fiet amatori lenis et aequa suo.</span><span class="linebreak"></span>
<span class="line">Tantum, ne pateas verbis simulator in illis,</span><span class="linebreak"></span>
<span class="line indent1">Effice, nec vultu destrue dicta tuo.</span><span class="linebreak"></span>
<span class="line">Si latet, ars prodest: adfert deprensa pudorem,</span><span class="linebreak"></span>
<span class="line indent1">Atque adimit merito tempus in omne fidem.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">315</span><span class="br"></span>Saepe sub autumnum, cum formosissimus annus,</span><span class="linebreak"></span>
<span class="line indent1">Plenaque purpureo subrubet uva mero,</span><span class="linebreak"></span>
<span class="line">Cum modo frigoribus premimur, modo solvimur aestu,</span><span class="linebreak"></span>
<span class="line indent1">Aere non certo, corpora languor habet.</span><span class="linebreak"></span>
</p><notes><section class="footnotes"><ul><li class="note text" id="note_LCL232_86_308"><sup class="lineRef">308</sup>Quae dat <span class="italic">Burman</span>: quaedam <span class="italic">MSS.</span></li></ul></section></notes></section>