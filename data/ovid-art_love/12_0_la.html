<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Quo tibi, Pasiphaë, pretiosas sumere vestes?</span><span class="linebreak"></span>
<span class="line indent1">Ille tuus nullas sentit adulter opes.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Quid tibi cum speculo, montana armenta petenti?</span><span class="linebreak"></span>
<span class="line indent1">Quid totiens positas fingis, inepta, comas?</span><span class="linebreak"></span>
<span class="line">Crede tamen speculo, quod te negat esse iuvencam.</span><span class="linebreak"></span>
<span class="line indent1">Quam cuperes fronti cornua nata tuae!</span><span class="linebreak"></span>
<span class="line">Sive placet Minos, nullus quaeratur adulter:</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>Sive virum mavis fallere, falle viro!</span><span class="linebreak"></span>
<span class="line">In nemus et saltus thalamo regina relicto</span><span class="linebreak"></span>
<span class="line indent1">Fertur, ut Aonio concita Baccha deo.</span><span class="linebreak"></span>
<span class="line">A, quotiens vaccam vultu spectavit iniquo,</span><span class="linebreak"></span>
<span class="line indent1">Et dixit “domino cur placet ista meo?</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Aspice, ut ante ipsum teneris exultet in herbis:</span><span class="linebreak"></span>
<span class="line indent1">Nec dubito, quin se stulta decere putet.”</span><span class="linebreak"></span>
<span class="line">Dixit, et ingenti iamdudum de grege duci</span><span class="linebreak"></span>
<span class="line indent1">lussit et inmeritam sub iuga curva trahi,</span><span class="linebreak"></span>
<span class="line">Aut cadere ante aras commentaque sacra coegit,</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>Et tenuit laeta paelicis exta manu.</span><span class="linebreak"></span>
<span class="line">Paelicibus quotiens placavit numina caesis,</span><span class="linebreak"></span>
<span class="line indent1">Atque ait, exta tenens “ite, placete meo!”</span><span class="linebreak"></span>
<span class="line">Et modo se Europen fieri, modo postulat Io,</span><span class="linebreak"></span>
<span class="line indent1">Altera quod bos est, altera vecta bove.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Hanc tamen implevit, vacca deceptus acerna,</span><span class="linebreak"></span>
<span class="line indent1">Dux gregis, et partu proditus auctor erat.</span><span class="linebreak"></span>
<span class="line">Cressa Thyesteo si se abstinuisset amore</span><span class="linebreak"></span>
<span class="line indent1">(Et quantum est uno posse carere viro?),</span><span class="linebreak"></span>
<span class="line">Non medium rupisset iter, curruque retorto</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>Auroram versis Phoebus adisset equi.</span><span class="linebreak"></span>
<span class="line">Filia purpureos Niso furata capillos</span><span class="linebreak"></span>
<span class="line indent1">Pube premit rabidos inguinibusque canes.</span><span class="linebreak"></span>
</p><notes></notes></section>