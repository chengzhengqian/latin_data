<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Aut mare remigiis, aut vomere findite terras,</span><span class="linebreak"></span>
<span class="line indent1">Aut fera belligeras addite in arma manus,</span><span class="linebreak"></span>
<span class="line">Aut latus et vires operamque adferte puellis:</span><span class="linebreak"></span>
<span class="line indent1">Hoc quoque militia est, hoc quoque quaerit opes.</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>Adde, quod est illis operum prudentia maior,</span><span class="linebreak"></span>
<span class="line indent1">Solus et artifices qui facit, usus adest:</span><span class="linebreak"></span>
<span class="line">Illae munditiis annorum damna rependunt,</span><span class="linebreak"></span>
<span class="line indent1">Et faciunt cura, ne videantur anus.</span><span class="linebreak"></span>
<span class="line">Utque velis, venerem iungunt per mille figuras:</span><span class="linebreak"></span>
<span class="line indent1"><span class="br"></span><span class="lineNumber">680</span><span class="br"></span>Invenit plures nulla tabella modos.</span><span class="linebreak"></span>
<span class="line">Illis sentitur non inritata voluptas:</span><span class="linebreak"></span>
<span class="line indent1">Quod iuvet, ex aequo femina virque ferant.</span><span class="linebreak"></span>
<span class="line">Odi concubitus, qui non utrumque resolvunt;</span><span class="linebreak"></span>
<span class="line indent1">Hoc est, cur pueri tangar amore minus.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>Odi quae praebet, quia sit praebere necesse,</span><span class="linebreak"></span>
<span class="line indent1">Siccaque de lana cogitat ipsa sua.</span><span class="linebreak"></span>
<span class="line">Quae datur officio, non est mihi grata voluptas:</span><span class="linebreak"></span>
<span class="line indent1">Officium faciat nulla puella mihi.</span><span class="linebreak"></span>
<span class="line">Me voces audire iuvat sua gaudia fassas,</span><span class="linebreak"></span>
<span class="line indent1"><span class="br"></span><span class="lineNumber">690</span><span class="br"></span>Quaeque morer meme sustineamque rogent.</span><span class="linebreak"></span>
<span class="line">Aspiciam dominae victos amentis ocellos:</span><span class="linebreak"></span>
<span class="line indent1">Langueat, et tangi se vetet illa diu.</span><span class="linebreak"></span>
<span class="line">Haec bona non primae tribuit natura iuventae,</span><span class="linebreak"></span>
<span class="line indent1">Quae cito post septem lustra venire solent.</span><span class="linebreak"></span>
<span class="line">Qui properant, nova musta bibant: mihi fundat avitum</span><span class="linebreak"></span>
<span class="line indent1"><span class="br"></span><span class="lineNumber">696</span><span class="br"></span>Consulibus priscis condita testa merum.</span><span class="linebreak"></span>
<span class="line">Nec platanus, nisi sera, potest obsistere Phoebo,</span><span class="linebreak"></span>
<span class="line indent1">Et laedunt nudos prata novella pedes.</span><span class="linebreak"></span>
<span class="line">Scilicet Hermionen Helenae praeponere posses,</span><span class="linebreak"></span>
<span class="line indent1"><span class="br"></span><span class="lineNumber">700</span><span class="br"></span>Et melior Gorge, quam sua mater, erat?</span><span class="linebreak"></span>
<span class="line">At venerem quicumque voles adtingere seram,</span><span class="linebreak"></span>
<span class="line indent1">Si modo duraris, praemia digna feres.</span><span class="linebreak"></span>
</p><notes></notes></section>