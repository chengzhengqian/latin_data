<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">25</span><span class="br"></span>Non ego, Phoebe, datas a te mihi mentiar artes,</span><span class="linebreak"></span>
<span class="line indent1">Nec nos aeriae voce monemur avis,</span><span class="linebreak"></span>
<span class="line">Nec mihi sunt visae Clio Cliusque sorores</span><span class="linebreak"></span>
<span class="line indent1">Servanti pecudes vallibus, Ascra, tuis:</span><span class="linebreak"></span>
<span class="line">Usus opus movet hoc: vati parete perito;</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>Vera canam: coeptis, mater Amoris, ades!</span><span class="linebreak"></span>
<span class="line">Este procul, vittae tenues, insigne pudoris,</span><span class="linebreak"></span>
<span class="line indent1">Quaeque tegis medios, instita longa, pedes.</span><span class="linebreak"></span>
<span class="line">Nos venerem tutam concessaque furta canemus,</span><span class="linebreak"></span>
<span class="line indent1">Inque meo nullum carmine crimen erit.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">35</span><span class="br"></span>Principio, quod amare velis, reperire labora,</span><span class="linebreak"></span>
<span class="line indent1">Qui nova nunc primum miles in arma venis.</span><span class="linebreak"></span>
<span class="line">Proximus huic labor est placitam exorare puellam:</span><span class="linebreak"></span>
<span class="line indent1">Tertius, ut longo tempore duret amor.</span><span class="linebreak"></span>
<span class="line">Hic modus, haec nostro signabitur area curru:</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>Haec erit admissa meta terenda rota.</span><span class="linebreak"></span>
</p>
<p class="lineGroup">
<span class="line">Dum licet, et loris passim potes ire solutis,</span><span class="linebreak"></span>
<span class="line indent1">Elige cui dicas “tu mihi sola places.”</span><span class="linebreak"></span>
<span class="line">Haec tibi non tenues veniet delapsa per auras:</span><span class="linebreak"></span>
<span class="line indent1">Quaerenda est oculis apta puella tuis.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Scit bene venator, cervis ubi retia tendat,</span><span class="linebreak"></span>
<span class="line indent1">Scit bene, qua frendens valle moretur aper;</span><span class="linebreak"></span>
<span class="line">Aucupibus noti frutices; qui sustinet hamos,</span><span class="linebreak"></span>
<span class="line indent1">Novit quae multo pisce natentur aquae:</span><span class="linebreak"></span>
<span class="line">Tu quoque, materiam longo qui quaeris amori,</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>Ante frequens quo sit disce puella loco.</span><span class="linebreak"></span>
<span class="line">Non ego quaerentem vento dare vela iubebo,</span><span class="linebreak"></span>
<span class="line indent1">Nec tibi, ut invenias, longa terenda via est.</span><span class="linebreak"></span>
</p><notes></notes></section>