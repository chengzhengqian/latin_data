<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">645</span><span class="br"></span>Fallitur et multo custodis cura Lyaeo,</span><span class="linebreak"></span>
<span class="line indent1">Illa vel Hispano lecta sit uva iugo;</span><span class="linebreak"></span>
<span class="line">Sunt quoque, quae faciant altos medicamina somnos,</span><span class="linebreak"></span>
<span class="line indent1">Victaque Lethaea lumina nocte premant;</span><span class="linebreak"></span>
<span class="line">Nec male deliciis odiosum conscia tardis</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>Detinet, et longa iungitur ipsa mora.</span><span class="linebreak"></span>
<span class="line">Quid iuvat ambages praeceptaque parva movere,</span><span class="linebreak"></span>
<span class="line indent1">Cum minimo custos munere possit emi?</span><span class="linebreak"></span>
<span class="line">Munera, crede mihi, capiunt hominesque deosque:</span><span class="linebreak"></span>
<span class="line indent1">Placatur donis Iuppiter ipse datis.</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>Quid sapiens faciet, stultus cum munere gaudet?</span><span class="linebreak"></span>
<span class="line indent1">Ipse quoque accepto munere mutus erit.</span><span class="linebreak"></span>
<span class="line">Sed semel est custos longum redimendus in aevum:</span><span class="linebreak"></span>
<span class="line indent1">Saepe dabit, dederit quas semel ille manus.</span><span class="linebreak"></span>
<span class="line">Questus eram, memini, metuendos esse sodales:</span><span class="linebreak"></span>
<span class="line indent1"><span class="br"></span><span class="lineNumber">660</span><span class="br"></span>Non tangit solos ista querella viros.</span><span class="linebreak"></span>
<span class="line">Credula si fueris, aliae tua gaudia carpent,</span><span class="linebreak"></span>
<span class="line indent1">Et lepus hic aliis exagitatus erit.</span><span class="linebreak"></span>
<span class="line">Haec quoque, quae praebet lectum studiosa locumque</span><span class="linebreak"></span>
<span class="line indent1">Crede mihi, mecum non semel illa fuit.</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>Nec nimium vobis formosa ancilla ministret:</span><span class="linebreak"></span>
<span class="line indent1">Saepe vicem dominae praebuit illa mihi.</span><span class="linebreak"></span>
</p>
<p class="lineGroup">
<span class="line">Quo feror insanus? quid aperto pectore in hostem</span><span class="linebreak"></span>
<span class="line indent1">Mittor, et indicio prodor ab ipse meo?</span><span class="linebreak"></span>
<span class="line">Non avis aucupibus monstrat, qua parte petatur:</span><span class="linebreak"></span>
<span class="line indent1"><span class="br"></span><span class="lineNumber">670</span><span class="br"></span>Non docet infestos currere cerva canes.</span><span class="linebreak"></span>
<span class="line">Viderit utilitas: ego coepta fideliter edam:</span><span class="linebreak"></span>
<span class="line indent1">Lemniasin gladios in mea fata dabo.</span><span class="linebreak"></span>
<span class="line">Efficite (et facile est), ut nos credamus amari:</span><span class="linebreak"></span>
<span class="line indent1">Prona venit cupidis in sua vota fides.</span><span class="linebreak"></span>
</p><notes></notes></section>