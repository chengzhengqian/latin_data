<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Adde forem, et duro dicat tibi ianitor ore</span><span class="linebreak"></span>
<span class="line indent1">“Non potes,” exclusum te quoque tanget amor.</span><span class="linebreak"></span>
<span class="line">Ponite iam gladios hebetes: pugnetur acutis;</span><span class="linebreak"></span>
<span class="line indent1"><span class="br"></span><span class="lineNumber">590</span><span class="br"></span>Nec dubito, telis quin petar ipse meis.</span><span class="linebreak"></span>
<span class="line">Dum cadit in laqueos captus quoque nuper amator,</span><span class="linebreak"></span>
<span class="line indent1">Solum se thalamos speret habere tuos.</span><span class="linebreak"></span>
<span class="line">Postmodo rivalem partitaque foedera lecti</span><span class="linebreak"></span>
<span class="line indent1">Sentiat: has artes tolle, senescet amor.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Tum bene fortis equus reserato carcere currit,</span><span class="linebreak"></span>
<span class="line indent1">Cum quos praetereat quosque sequatur habet.</span><span class="linebreak"></span>
<span class="line">Quamlibet extinctos iniuria suscitat ignes:</span><span class="linebreak"></span>
<span class="line indent1">En, ego (confiteor!) non nisi laesus amo.</span><span class="linebreak"></span>
<span class="line">Causa tamen nimium non sit manifesta doloris,</span><span class="linebreak"></span>
<span class="line indent1"><span class="br"></span><span class="lineNumber">600</span><span class="br"></span>Pluraque sollicitus, quam sciet, esse putet.</span><span class="linebreak"></span>
<span class="line">Incitat et ficti tristis custodia servi,</span><span class="linebreak"></span>
<span class="line indent1">Et nimium duri cura molesta viri.</span><span class="linebreak"></span>
<span class="line">Quae venit ex tuto, minus est accepta voluptas:</span><span class="linebreak"></span>
<span class="line indent1">Ut sis liberior Thaide, finge metus.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Cum melius foribus possis, admitte fenestra,</span><span class="linebreak"></span>
<span class="line indent1">Inque tuo vultu signa timentis habe.</span><span class="linebreak"></span>
<span class="line">Callida prosiliat dicatque ancilla “perimus!”</span><span class="linebreak"></span>
<span class="line indent1">Tu iuvenem trepidum quolibet abde loco.</span><span class="linebreak"></span>
<span class="line">Admiscenda tamen venus est secura timori,</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>Ne tanti noctes non putet esse tuas.</span><span class="linebreak"></span>
</p>
<p class="lineGroup">
<span class="line">Qua vafer eludi possit ratione maritus,</span><span class="linebreak"></span>
<span class="line indent1">Quaque vigil custos, praeteriturus eram.</span><span class="linebreak"></span>
<span class="line">Nupta virum timeat: rata sit custodia nuptae;</span><span class="linebreak"></span>
<span class="line indent1">Hoc decet, hoc leges iusque pudorque iubent.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Te quoque servari, modo quam vindicta redemit,</span><span class="linebreak"></span>
<span class="line indent1">Quis ferat? Ut fallas, ad mea sacra veni!</span><span class="linebreak"></span>
</p><notes></notes></section>