<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Tot licet observent (adsit modo certa voluntas),</span><span class="linebreak"></span>
<span class="line indent1">Quot fuerant Argo lumina, verba dabis.</span><span class="linebreak"></span>
<span class="line">Scilicet obstabit custos, ne scribere possis,</span><span class="linebreak"></span>
<span class="line indent1"><span class="br"></span><span class="lineNumber">620</span><span class="br"></span>Sumendae detur cum tibi tempus aquae?</span><span class="linebreak"></span>
<span class="line">Conscia cum possit scriptas portare tabellas,</span><span class="linebreak"></span>
<span class="line indent1">Quas tegat in tepido fascia lata sinu?</span><span class="linebreak"></span>
<span class="line">Cum possit sura chartas celare ligatas,</span><span class="linebreak"></span>
<span class="line indent1">Et vincto blandas sub pede ferre notas?</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Caverit haec custos, pro charta conscia tergum</span><span class="linebreak"></span>
<span class="line indent1">Praebeat, inque suo corpore verba ferat.</span><span class="linebreak"></span>
<span class="line">Tuta quoque est fallitque oculos e lacte recenti</span><span class="linebreak"></span>
<span class="line indent1">Littera: carbonis pulvere tange, leges.</span><span class="linebreak"></span>
<span class="line">Fallet et umiduli quae fiet acumine lini,</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>Ut ferat occultas pura tabella notas.</span><span class="linebreak"></span>
<span class="line">Adfuit Acrisio servandae cura puellae:</span><span class="linebreak"></span>
<span class="line indent1">Hunc tamen illa suo crimine fecit avum.</span><span class="linebreak"></span>
<span class="line">Quid faciat custos, cum sint tot in urbe theatra,</span><span class="linebreak"></span>
<span class="line indent1">Cum spectet iunctos illa libenter equos,</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Cum sedeat Phariae sistris operata iuvencae,</span><span class="linebreak"></span>
<span class="line indent1">Quoque sui comites ire vetantur, eat,</span><span class="linebreak"></span>
<span class="line">Cum fuget a templis oculos Bona Diva virorum,</span><span class="linebreak"></span>
<span class="line indent1">Praeterquam siquos illa venire iubet?</span><span class="linebreak"></span>
<span class="line">Cum, custode foris tunicas servante puellae,</span><span class="linebreak"></span>
<span class="line indent1"><span class="br"></span><span class="lineNumber">640</span><span class="br"></span>Celent furtivos balnea multa iocos,</span><span class="linebreak"></span>
<span class="line">Cum, quotiens opus est, fallax aegrotet amica,</span><span class="linebreak"></span>
<span class="line indent1">Et cedat lecto quamlibet aegra suo,</span><span class="linebreak"></span>
<span class="line">Nomine cum doceat, quid agamus, adultera clavis,</span><span class="linebreak"></span>
<span class="line indent1">Quasque petas non det ianua sola vias?</span><span class="linebreak"></span>
</p><notes></notes></section>