<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">At vos, si sapitis, vestri peccata magistri</span><span class="linebreak"></span>
<span class="line indent1">Effugite, et culpae damna timete meae.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Proelia cum Parthis, cum culta pax sit amica,</span><span class="linebreak"></span>
<span class="line indent1">Et iocus, et causas quicquid amoris habet.</span><span class="linebreak"></span>
</p>
<p class="lineGroup">
<span class="line">Si nec blanda satis, nec erit tibi comis amanti,</span><span class="linebreak"></span>
<span class="line indent1">Perfer et obdura: postmodo mitis erit.</span><span class="linebreak"></span>
<span class="line">Flectitur obsequio curvatus ab arbore ramus:</span><span class="linebreak"></span>
<span class="line indent1"><span class="br"></span><span class="lineNumber">180</span><span class="br"></span>Frangis, si vires experiere tuas.</span><span class="linebreak"></span>
<span class="line">Obsequio tranantur aquae: nec vincere possis</span><span class="linebreak"></span>
<span class="line indent1">Flumina, si contra, quam rapit unda, nates.</span><span class="linebreak"></span>
<span class="line">Obsequium tigresque domat Numidasque leones;</span><span class="linebreak"></span>
<span class="line indent1">Rustica paulatim taurus aratra subit.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Quid fuit asperius Nonacrina Atalanta?</span><span class="linebreak"></span>
<span class="line indent1">Succubuit meritis trux tamen illa viri.</span><span class="linebreak"></span>
<span class="line">Saepe suos casus nec mitia facta puellae</span><span class="linebreak"></span>
<span class="line indent1">Flesse sub arboribus Milaniona ferunt;</span><span class="linebreak"></span>
<span class="line">Saepe tulit iusso fallacia retia collo,</span><span class="linebreak"></span>
<span class="line indent1"><span class="br"></span><span class="lineNumber">190</span><span class="br"></span>Saepe fera torvos cuspide fixit apros:</span><span class="linebreak"></span>
<span class="line">Sensit et Hylaei contentum saucius arcum:</span><span class="linebreak"></span>
<span class="line indent1">Sed tamen hoc arcu notior alter erat.</span><span class="linebreak"></span>
<span class="line">Non te Maenalias armatum scandere silvas,</span><span class="linebreak"></span>
<span class="line indent1">Nec iubeo collo retia ferre tuo:</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Pectora nec missis iubeo praebere sagittis;</span><span class="linebreak"></span>
<span class="line indent1">Artis erunt cauto mollia iussa meae.</span><span class="linebreak"></span>
<span class="line">Cede repugnanti: cedendo victor abibis:</span><span class="linebreak"></span>
<span class="line indent1">Fac modo, quas partes illa iubebit, agas.</span><span class="linebreak"></span>
<span class="line">Arguet, arguito; quicquid probat illa, probato</span><span class="linebreak"></span>
<span class="line indent1"><span class="br"></span><span class="lineNumber">200</span><span class="br"></span>Quod dicet, dicas; quod negat illa, neges.</span><span class="linebreak"></span>
<span class="line">Riserit, adride; si flebit, flere memento;</span><span class="linebreak"></span>
<span class="line indent1">Imponat leges vultibus illa tuis.</span><span class="linebreak"></span>
</p><notes></notes></section>