<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">675</span><span class="br"></span>Spectet amabilius iuvenem, suspiret ab imo</span><span class="linebreak"></span>
<span class="line indent1">Femina, tam sero cur veniatque roget:</span><span class="linebreak"></span>
<span class="line">Accedant lacrimae, dolor et de paelice fictus,</span><span class="linebreak"></span>
<span class="line indent1">Et laniet digitis illius ora suis:</span><span class="linebreak"></span>
<span class="line">Iamdudum persuasus erit; miserebitur ultro,</span><span class="linebreak"></span>
<span class="line indent1"><span class="br"></span><span class="lineNumber">680</span><span class="br"></span>Et dicet “cura carpitur ista mei.”</span><span class="linebreak"></span>
<span class="line">Praecipue si cultus erit speculoque placebit,</span><span class="linebreak"></span>
<span class="line indent1">Posse suo tangi credet amore deas.</span><span class="linebreak"></span>
<span class="line">Sed te, quaecumque est, moderate iniuria turbet,</span><span class="linebreak"></span>
<span class="line indent1">Nec sis audita paelice mentis inops.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>Nec cito credideris: quantum cito credere laedat,</span><span class="linebreak"></span>
<span class="line indent1">Exemplum vobis non leve Procris erit.</span><span class="linebreak"></span>
</p>
<p class="lineGroup">
<span class="line">Est prope purpureos colles florentis Hymetti</span><span class="linebreak"></span>
<span class="line indent1">Fons sacer et viridi caespite mollis humus:</span><span class="linebreak"></span>
<span class="line">Silva nemus non alta facit; tegit arbutus herbam,</span><span class="linebreak"></span>
<span class="line indent1"><span class="br"></span><span class="lineNumber">690</span><span class="br"></span>Ros maris et lauri nigraque myrtus olent:</span><span class="linebreak"></span>
<span class="line">Nec densum foliis buxum fragilesque myricae,</span><span class="linebreak"></span>
<span class="line indent1">Nec tenues cytisi cultaque pinus abest.</span><span class="linebreak"></span>
<span class="line">Lenibus inpulsae zephyris auraque salubri</span><span class="linebreak"></span>
<span class="line indent1">Tot generum frondes herbaque summa tremit.</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Grata quies Cephalo: famulis canibusque relictis</span><span class="linebreak"></span>
<span class="line indent1">Lassus in hac iuvenis saepe resedit humo,</span><span class="linebreak"></span>
<span class="line">“Quae”que “meos releves aestus,” cantare solebat</span><span class="linebreak"></span>
<span class="line indent1">“Accipienda sinu, mobilis aura, veni.”</span><span class="linebreak"></span>
<span class="line">Coniugis ad timidas aliquis male sedulus aures</span><span class="linebreak"></span>
<span class="line indent1"><span class="br"></span><span class="lineNumber">700</span><span class="br"></span>Auditos memori detulit ore sonos;</span><span class="linebreak"></span>
<span class="line">Procris ut accepit nomen, quasi paelicis, Aurae,</span><span class="linebreak"></span>
<span class="line indent1">Excidit, et subito muta dolore fuit;</span><span class="linebreak"></span>
<span class="line">Palluit, ut serae lectis de vite racemis</span><span class="linebreak"></span>
<span class="line indent1">Pallescunt frondes, quas nova laesit hiemps,</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>Quaeque suos curvant matura cydonia ramos,</span><span class="linebreak"></span>
<span class="line indent1">Cornaque adhuc nostris non satis apta cibis.</span><span class="linebreak"></span>
</p><notes></notes></section>