<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

rationem dicendi pertinere sumpsimus. Non enim spe quaestus aut gloria commoti venimus ad scribendum
quemadmodum ceteri, sed ut industria nostra tuae morem geramus voluntati. Nunc, ne nimium longa sumatur oratio, de re dicere incipiemus, si te unum illud monuerimus, artem sine adsiduitate dicendi non multum iuvare, ut intellegas hanc rationem praeceptionis ad exercitationem adcommodari
oportere.</p>
<p><span class="br"></span><span class="lineNumber">2</span><span class="br"></span>II. Oratoris officium est de iis rebus posse dicere quae res ad usum civilem moribus et legibus constitutae
sunt, cum adsensione auditorum quoad eius fieri poterit. Tria genera sunt causarum quae recipere debet orator: demonstrativum, deliberativum,
iudiciale. Demonstrativum est quod tribuitur
in alicuius certae personae laudem vel vituperationem.
Deliberativum est in consultatione, quod habet in se suasionem et dissuasionem. Iudiciale est quod positum est in controversia, et quod habet accusationem aut petitionem cum defensione.</p>
<p>Nunc quas res oratorem habere oporteat docebimus,
deinde quo modo has causas tractari conveniat ostendemus.</p>
</section><notes></notes></section>