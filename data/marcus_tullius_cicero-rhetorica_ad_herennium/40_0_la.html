<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p>Quod et difficillima tractatu est constitutio coniectui-alis
et in veris causis saepissime tractanda est, eo diligentius omnes eius partes perscrutati sumus, ut ne parvula quidem titubatione aut offensatione inpediremur,
si ad hanc rationem praeceptionis adsiduitatem exercitationis adcommodassemus. Nunc ad legitimae constitutionis partes transeamus.</p>
<p><span class="br"></span><span class="lineNumber">13</span><span class="br"></span>IX. Cum voluntas scriptoris cum scripto dissidere videbitur, si a scripto dicemus, his locis utemur: secundum narrationem primum scriptoris conlaudatione,
deinde scripti recitatione, deinde percontatione scirentne idonee adversarii id scriptum fuisse in lege aut testamento aut stipulatione aut quolibet scripto quod ad eam rem pertinebit; deinde conlatione quid scriptum sit, quid adversarii se fecisse dicant: quid iudicem sequi conveniat, utrum id quod diligenter perscriptum sit, an id quod acute sit excogitatum; deinde ea sententia quae ab adversariis sit excogitata et scripto adtributa contemnetur et infirmabitur. Deinde quaeretur quid periculi fuerit si id voluisset adscribere, aut num non potuerit perscribi. Deinde a nobis sententia reperietur et causa proferetur quare id scriptor senserit quod scripserit; et demonstrabitur scriptum illud esse dilucide, breviter, commode, perfecte,
cum ratione certa. Deinde exempla proferentur
quae res, cum ab adversariis sententia et voluntas adferretur, ab scripto potius iudicatae sint. Deinde ostendetur quam periculosum sit ab scripto recedere. Locus communis est contra eum qui, cum



</p></section><notes></notes></section>