<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">
memoriaeâ€”quare placeat alias ostendemus; in praesentia cuiusmodi sit ea aperiemus.</p>
<p>Sunt igitur duae memoriae: una naturalis, altera artificiosa. Naturalis est ea quae nostris animis insita est et simul cum cogitatione nata; artificiosa est ea quam confirmat inductio quaedam et ratio praeceptionis. Sed qua via in ceteris rebus ingenii bonitas imitatur saepe doctrinam, ars porro naturae commoda confirmat et auget, item fit in hac re ut nonnumquam naturalis memoria, si cui data est
<span class="br"></span><span class="lineNumber">29</span><span class="br"></span>egregia, similis sit huic artificiosae, porro haec artificiosa naturae commoda retineat et amplificet ratione doctrinae. Quapropter et naturalis memoria praeceptione confirmanda est ut sit egregia, et haec quae doctrina datur indiget ingenii. Nec hoc magis aut minus in hac re quam in ceteris artibus fit, ut ingenio doctrina, praeceptione natura nitescat. Quare et illis qui natura memores sunt utilis haec erit institutio, quod tute paulo post poteris intellegere; et si illi, freti ingenio, nostri non indigerent, tamen iusta causa daretur quare iis qui minus ingenii habent adiumento velimus esse. Nunc de artificiosa memoria loquemur.</p>
</section><notes></notes></section>