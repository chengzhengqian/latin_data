<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

possimus uti; nam fere non poterimus, nisi nobis ipsa negotii natura dabit facultatem.</p>
<p>XXX. Dissolutum est quod, coniunctionibus verborum
e medio sublatis, separatis partibus effertur, hoc modo: “Gere morem parenti, pare cognatis, obsequere amicis, obtempera legibus.” Item: “Descende in integram defensionem, noli quicquam recusare, da servos in quaestionem, stude verum invenire.” Hoc genus et acrimoniam habet in se et vehementissimum est et ad brevitatem adcommodatum.</p>
<p>Praecisio est cum dictis quibus reliquum quod coeptum est dici relinquitur inchoatum, sic: “Mihi tecum par certatio non est, ideo quod populus Romanus me—nolo dicere, ne cui forte adrogans videar; te autem saepe ignominia dignum putavit.”Item: “Tu istuc audes dicere, qui nuper alienae domi—non ausim dicere, ne, cum te digna dicerem, me indignum quippiam dixisse videar.” Hic atrocior tacita suspicio quam diserta explanatio facta est.</p>
<p>Conclusio est quae brevi argumentatione ex iis quae ante dicta sunt aut facta conficit quid necessario




</p></section><notes></notes></section>