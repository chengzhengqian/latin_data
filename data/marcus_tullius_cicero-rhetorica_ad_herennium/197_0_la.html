<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

tumidi aut avari, ambitiosi, amatoris, luxuriosi, furis, quadruplatoris; denique cuiusvis studium protrahi potest in medium tali notatione.</p>
<p>LII. Sermocinatio est cum alicui personae sermo adtribuitur et is exponitur cum ratione dignitatis, hoc pacto: “Cum militibus urbs redundaret et omnes timore oppressi domi continerentur, venit iste cum sago, gladio succinctus, tenens iaculum; <span class="sc">iii</span> adulescentes hominem simili ornatu subsequuntur. Inrupit in aedes subito, deinde magna voce: ‘Ubi est iste beatus,’ inquit, ‘aedium dominus? Quin mihi praesto fuit? Quid tacetis?’ Hic alii omnes stupidi timore obmutuerunt. Uxor illius infelicissimi cum maximo fletu ad istius pedes abiecit sese. ‘Per te,’
inquit, ‘ea quae tibi dulcissima sunt in vita, miserere nostri, noli extinguere extinctos, fer mansuete fortunam;
nos quoque fuimus beati; nosce te esse hominem.’ ‘Quin illum mihi datis ac vos auribus meis opplorare desinitis? Non abibit.’</p>
<p>“Illi nuntiatur interea venisse istum et clamore maximo mortem minari. Quod simul ut audivit,






</p></section><notes></notes></section>