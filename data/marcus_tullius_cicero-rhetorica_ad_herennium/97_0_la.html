<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

enim calefiunt, et arteriae conplentur, et vox, quae tractata varie est, reducitur in quendam sonum aequabilem atque constantem. Quam saepe rerum naturae gratia quaedam iure debetur, velut accidit in hac re! Nam quae dicimus ad vocem servandam prodesse, eadem adtinent ad suavitudinem pronuntiationis,
ut quod nostrae voci prosit idem voluntati
<span class="br"></span><span class="lineNumber">22</span><span class="br"></span>auditoris probetur. Utile est ad firmitudinem sedata vox in principio. Quid insuavius quam clamor in exordio causae? Intervalla vocem confirmant; eadem sententias concinniores divisione reddunt et auditori spatium cogitandi relinquunt. Conservat vocem continui clamoris remissio, et auditorem quidem varietas maxime delectat, cum sermone animum retinet aut exsuscitat clamore. Acuta exclamatio vocem vulnerat; eadem laedit auditorem, habet enim quiddam inliberale et ad muliebrem potius vociferationem quam ad virilem dignitatem in dicendo adcommodatum. In extrema oratione continens vox remedio est voci. Quid? haec eadem nonne animum vehementissime calefacit auditoris in totius conclusione causae? Quoniam igitur eadem vocis firmitudini et pronuntiationis suavitudini prosunt, de utraque re simul erit in praesentia dictumâ€”de firmitudine
quae visa sunt, de suavitudine quae coniuncta fuerunt; cetera suo loco paulo post dicemus.</p>
</section><notes></notes></section>