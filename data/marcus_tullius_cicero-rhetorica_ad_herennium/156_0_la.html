<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

Amicos proferet? At nemo est qui sibi non turpe putet istius amicum nominari.” Item: “Credo inimicum, quem nocentem putabas, in iudicium adduxisti? Non, nam indemnatum necasti. Leges quae id facere prohibent veritus? At ne scriptas quidem iudicasti. Cum ipse te veteris amicitiae commonefaceret, commotus es? At nihilominus, sed etiam studiosius occidisti. Quid? cum tibi pueri ad pedes volutarentur, misericordia motus es? At eorum patrem crudelissime sepultura quoque prohibuisti.”<span class="br"></span><span class="lineNumber">34</span><span class="br"></span>Multum inest acrimoniae et gravitatis in hac exornatione, propterea quod cum quaesitum est quid oporteat, subicitur id non esse factum. Quare facillime fit ut exaugeatur indignitas negotii.</p>
<p>Ex eodem genere, ut ad nostram quoque personam referamus subiectionem, sic: “Nam quid me facere convenit cum a tanta Gallorum multitudine circumsederer? Dimicarem? At cum parva manu tum prodiremus; locum quoque inimicissimum habebamus. Sederem in castris? At neque subsidium quod expectarem habebamus. neque erat qui vitam produceremus. Castra relinquerem? At obsidebamur.
Vitam militum neglegerem? At eos videbar
ea accepisse condicione ut eos, quoad possem, incolumis patriae et parentibus conservarem. Hostium condicionem repudiarem? At salus antiquior




</p></section><notes></notes></section>