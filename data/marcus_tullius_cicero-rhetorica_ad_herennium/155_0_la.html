<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p><span class="br"></span><span class="lineNumber">33</span><span class="br"></span>Subiectio est cum interrogamus adversarios aut quaerimus ipsi quid ab illis aut quid contra nos dici possit; dein subicimus id quod oportet dici aut non oportet, aut nobis adiumento futurum sit aut offuturum sit idem contrario, hoc modo: “Quaero igitur unde iste tam pecuniosus factus sit. Amplum patrimonium relictum est? At patris bona venierunt. Hereditas aliqua venit? Non potest dici, sed etiam a necessariis omnibus exhereditatus est. Praemium aliquod ex lite aut iudicio cepit? Non modo id non fecit, sed etiam insuper ipse grandi sponsione victus est. Ergo, si his rationibus locupletatus non est, sicut omnes videtis, aut isti domi nascitur aurum aut unde non est licitum pecunias cepit.”</p>
<p>XXIV. Item: “Saepe, iudices, animum adverti multos aliqua ex honesta re quam ne inimici quidem criminari possint sibi praesidium petere. Quorum nihil potest adversarius facere. Nam utrum ad patris sui<a class="footnoteLink" href="#note_LCL403_310_1" id="target_note_LCL403_310_1"><sup>1</sup></a> virtutem confugiet? At eum vos iurati capite damnastis. An ad suam vitam revertetur? Quam vitam aut ubi honeste tractatam? Nam hic quidem ante oculos vestros quomodo vixerit scitis omnes. At cognatos suos enumerabit, quibus vos conveniat commoveri? At hi quidem nulli sunt.




</p></section><notes><section class="footnotes"><ul><li class="note" id="note_LCL403_310_1"><a class="footnoteCrossrefLink" href="#target_note_LCL403_310_1" title="Click to highlight in text"><sup class="lineRef">1</sup>sui <span class="italic">d</span>: eius <span class="italic">other MSS. Mx.</span></a></li><script type="text/javascript">document.getElementById('note_LCL403_310_1').style.display = "none";</script></ul></section></notes></section>