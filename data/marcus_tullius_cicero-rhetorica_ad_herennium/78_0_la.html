<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<h2><span class="ac">Liber Tertius</span></h2>
<p><span class="br"></span><span class="lineNumber">1</span><span class="br"></span>I. Ad omnem iudicialem causam quemadmodum conveniret inventionem rerum adcommodari satis abundanter arbitror superioribus libris demonstratum. Nunc earum rationem rerum inveniendarum quae pertinebant ad causas deliberativas et demonstrativas in hunc librum transtulimus, ut omnis inveniendi praeceptio tibi quam primum persolveretur.</p>
<p>Reliquae quattuor partes erant artificii. De tribus partibus in hoc libro dictum est: dispositione, pronuntiatione, memoria. De elocutione, quia plura dicenda videbantur, in quarto libro conscribere maluimus, quem, ut arbitror, tibi librum celeriter absolutum mittemus, ne quid tibi rhetoricae artis deesse possit. Interea prima quaeque et nobiscum cum voles, et interdum sine nobis legendo consequere, ne quid inpediare quin ad hanc utilitatem pariter nobiscum progredi possis. Nunc tu fac adtentum te praebeas; nos proficisci ad instituta pergemus.</p>
<p><span class="br"></span><span class="lineNumber">2</span><span class="br"></span>II. Deliberationes partim sunt eiusmodi ut quaeratur
utrum potius faciendum sit, partim eiusmodi ut quid potissimum faciendum sit consideretur. Utrum






</p></section><notes></notes></section>