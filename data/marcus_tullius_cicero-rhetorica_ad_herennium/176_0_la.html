<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

item in dicendo, si loco fit, maxime facit ut et illi qui audient a culpa absint, et nos qui dicimus amici ipsorum et veritatis esse videamur.</p>
<p>Est autem quoddam genus in dicendo licentiae quod astutiore ratione conparatur, cum aut ita obiurgamus eos qui audiunt quomodo ipsi se cupiunt obiurgari, aut id quod scimus facile omnes audituros dicimus nos timere quomodo accipiant, sed tamen veritate commoveri
ut nihilosetius dicamus. Horum amborum generum exempla subiciemus; prioris, huiusmodi: “Nimium, Quirites, animis estis simplicibus et mansuetis;
nimium creditis uni cuique. Existimatis unum quemque eniti ut perficiat quae vobis pollicitus sit. Erratis et falsa spe frustra iam diu detinemini stultitia vestra, qui quod erat in vestra potestate ab aliis petere quam ipsi sumere maluistis.” Posterioris licentiae hoc erit exemplum: “Mihi cum isto, iudices, fuit amicitia, sed ista tamen amicitia, tametsi vereor quomodo accepturi sitis, tamen dicam, vos me privastis. Quid ita? Quia, ut vobis essem probatus, eum qui vos oppugnabat inimicum quam amicum habere malui.”</p>
</section><notes></notes></section>