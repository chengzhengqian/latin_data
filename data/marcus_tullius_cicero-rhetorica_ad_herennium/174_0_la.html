<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">
sciat aut audierit; quaesitoris est unum quemque horum in officio suo continere. Quare, L. Cassi, si testem praeterquam quod sciat aut audierit argumentari
et coniectura prosequi patieris, ius accusatoris
cum iure testimonii commiscebis, testis inprobi cupiditatem confirmabis, reo duplicem defensionem parabis.” Est haec exornatio copiosa, conprehendit enim brevi multa, et suum cuique tribuens officium separatim res dividit plures.</p>
<p><span class="br"></span><span class="lineNumber">48</span><span class="br"></span>XXXVI. Licentia est cum apud eos quos aut vereri aut metuere debemus tamen aliquid pro iure nostro dicimus, quod eos aut quos ii diligunt aliquo in errato vere reprehendere videamur, hoc modo: “Miramini, Quirites, quod ab omnibus vestrae rationes deserantur? quod causam vestram nemo suscipiat? quod se nemo vestri defensorem profiteatur?
Adtribuite vestrae culpae, desinite mirari. Quid est enim quare non omnes istam rem fugere ac vitare debeant? Recordamini quos habueritis defensores;
studia eorum vobis ante oculos proponite; deinde exitus omnium considerate. Tum vobis veniat in mentem, ut vere dicam, neglegentia vestra sive ignavia potius, illos omnes ante oculos vestros




</p></section><notes></notes></section>