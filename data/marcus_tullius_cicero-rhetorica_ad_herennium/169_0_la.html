<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">
“Hoc vobis deos immortales arbitror dedisse virtute pro vestra.” Transiectione, hoc modo: “Instabilis in istum plurimum fortuna valuit. Omnes invidiose eripuit bene vivendi casus facultates.” Huiusmodi transiectio, quae rem non reddit obscuram, multum proderit ad continuationes, de quibus ante dictum est; in quibus oportet verba sicuti ad poeticum quendam extruere numerum, ut perfecte et perpolitissime possint esse absolutae.</p>
<p>XXXIII. Superlatio est oratio superans veritatem alicuius augendi minuendive causa. Haec sumitur separatim aut cum conparatione. Separatim, sic: “Quodsi concordiam retinebimus in civitate, imperii magnitudinem solis ortu atque occasu metiemur.”




</p></section><notes></notes></section>