<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

multis perire malunt quam cum multis. Etenim vehementer est iniquum vitam, quam a natura acceptam propter patriam conservaris, naturae cum cogat reddere, patriae cum roget non dare; et cum possis cum summa virtute et honore pro patria interire,
malle per dedecus et ignaviam vivere; et cum pro amicis et parentibus et ceteris necesariis adire periculum velis, pro re publica, in qua et haec et illud sanctissimum patriae nomen continetur, nolle in discrimen venire.</p>
<p>“Ita uti contemnendus est qui in navigio non navem quam se mavult incolumem, item vituperandus qui in rei publicae discrimine suae plus quam communi
saluti consulit. Navi enim fracta multi incolumes
evaserunt; ex naufragio patriae salvus nemo potest enatare.</p>
<p>“Quod mihi bene videtur Decius intellexisse, qui se devovisse dicitur et pro legionibus in hostes immisisse
medios. Amisit vitam, at non perdidit. Re enim vilissima certam et parva maximam redemit. Vitam dedit, accepit patriam; amisit animam, potitus est gloriam, quae cum summa laude prodita vetustate cotidie magis enitescit.</p>
</section><notes></notes></section>