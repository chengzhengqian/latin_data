<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

tabulas testamenti aperuit, cum is servus testamento
manu missus esset; necessitudinem, ut ille qui ad diem commeatus non venit quod flumina vias interclusissent. Deprecatio est cum et peccasse se et consulto fecisse confitetur, et tamen postulat ut sui misereantur. Hoc in iudicio fere non potest usu venire, nisi quando pro eo dicimus cuius multa recte facta extant, hoc modo—in loco communi per amplificationem iniciemus: “Quodsi hoc fecisset, tamen ei pro pristinis beneficiis ignosci conveniret; verum nihil postulat ignosci.” Ergo in iudicium non venit, at in senatum, ad imperatorem et in consilium talis causa potest venire.</p>
<p><span class="br"></span><span class="lineNumber">25</span><span class="br"></span>XV. Ex translatione criminis causa constat cum fecisse nos non negamus, sed aliorum peccatis coactos fecisse dicimus; ut Orestes cum se defendit in matrem conferens crimen.</p>
<p>Ex remotione criminis causa constat cum a nobis non crimen, sed culpam ipsam amovemus, et vel in hominem transferimus vel in rem quampiam conferimus.
In hominem transfertur, ut si accusetur is qui Publium Sulpicium se fateatur occidisse, et id iussu consulum defendat et eos dicat non modo imperasse,





</p></section><notes></notes></section>