<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p>Octavus locus est quo ostendimus non vulgare, sed singulare esse maleficium, spurcum, nefarium, inusitatum;
quo maturius et atrocius vindicandum est.</p>
<p>Nonus locus est qui constat ex peccatorum conparatione, quasi cum dicemus maius esse maleficium stuprare ingenuum quam sacrum legere, quod alterum propter egestatem, alterum propter intemperantem superbiam fiat.</p>
<p>Decimus locus est per quem omnia quae in negotio gerundo acta sunt quaeque rem consequi solent exputamus acriter et criminose et diligenter, ut agi res et geri negotium videatur rerum consequentium enumeratione.</p>
<p><span class="br"></span><span class="lineNumber">50</span><span class="br"></span>XXXI. Misericordia commovebitur auditoribus si variam fortunarum commutationem dicemus; si ostendemus in quibus commodis fuerimus quibusque incommodis simus, conparatione; si quae nobis futura sint nisi causam obtinuerimus enumerabimus et ostendemus; si supplicabimus et nos sub eorum quorum misericordiam captabimus potestatem subiciemus:
si quid nostris parentibus, liberis, ceteris necessariis casurum sit propter nostras calamitates





</p></section><notes></notes></section>