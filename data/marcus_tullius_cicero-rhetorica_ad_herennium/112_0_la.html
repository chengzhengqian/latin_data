<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

meminisse possimus, sed ut hac exercitatione illa rerum memoria quae pertinet ad utilitatem confirmetur,
ut ab hac difficili consuetudine sine labore ad <span class="br"></span><span class="lineNumber">40</span><span class="br"></span>illam facultatem transire possimus. Sed cum in omni disciplina infirma est artis praeceptio sine summa adsiduitate exercitationis, tum vero in mnemonicis<a class="footnoteLink" href="#note_LCL403_224_1" id="target_note_LCL403_224_1"><sup>1</sup></a> minimum valet doctrina, nisi industria, studio, labore, diligentia conprobatur. Quam plurimos
locos ut habeas et quam maxime ad praecepta adcommodatos curare poteris; in imaginibus conlocandis exerceri cotidie convenit. Non enim, sicut a ceteris studiis abducimur nonnumquam occupatione, item ab hac re nos potest causa deducere aliqua. Numquam est enim quin aliquid memoriae tradere velimus, et tum maxime cum aliquo maiore negotio detinemur. Quare, cum sit utile facile meminisse, non te fallit quod tantopere utile sit quanto labore sit appetendum; quod poteris existimare utilitate cognita. Pluribus verbis ad eam te hortari non est sententia, ne aut tuo studio diffisi aut minus quam res postulat dixisse videamur.</p>
<p>De quinta parte rhetoricae deinceps dicemus. Tu primas quasque partes in animo frequenta et, quod maxime necesse est, exercitatione confirma.</p>
</section><notes><section class="footnotes"><ul><li class="note" id="note_LCL403_224_1"><a class="footnoteCrossrefLink" href="#target_note_LCL403_224_1" title="Click to highlight in text"><sup class="lineRef">1</sup>mnemonicis <span class="italic">Aldus</span>: nemonicis <span class="italic">HP</span>II<span class="italic">B Mx</span>: memoriis <span class="italic">P<sup>2</sup>CE.</span></a></li><script type="text/javascript">document.getElementById('note_LCL403_224_1').style.display = "none";</script></ul></section></notes></section>