<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

debent, unae rerum, alterae verborum. Rerum similitudines
exprimuntur cum summatim ipsorum negotiorum
imagines conparamus; verborum similitudines
constituuntur cum unius cuiusque nominis et vocabuli memoria imagine notatur.</p>
<p>Rei totius memoriam saepe una nota et imagine simplici conprehendimus; hoc modo, ut si accusator dixerit ab reo hominem veneno necatum et hereditatis causa factum arguerit et eius rei multos dixerit testes et conscios esse. Si hoc primum, ut ad defendendum nobis expeditum sit, meminisse volemus, in primo loco rei totius imaginem conformabimus; aegrotum in lecto cubantem faciemus ipsum illum de quo agetur, si formam eius detinebimus; si eum non agnoverimus,<a class="footnoteLink" href="#note_LCL403_214_1" id="target_note_LCL403_214_1"><sup>1</sup></a> at aliquem aegrotum non de minimo loco sumemus, ut cito in mentem venire possit. Et reum ad lectum eius adstituemus, dextera poculum,
sinistra tabulas, medico testiculos arietinos tenentem. Hoc modo et testium et hereditatis et
<span class="br"></span><span class="lineNumber">34</span><span class="br"></span>veneno necati memoriam habere poterimus. Item deinceps cetera crimina ex ordine in locis ponemus et quotienscumque rem meminisse volemus, si formarum dispositione et imaginum diligenti notatione utemur, facile ea quae volemus memoria consequemur.</p>
</section><notes><section class="footnotes"><ul><li class="note" id="note_LCL403_214_1"><a class="footnoteCrossrefLink" href="#target_note_LCL403_214_1" title="Click to highlight in text"><sup class="lineRef">1</sup>agnoverimus <span class="italic">E</span>: <span class="italic">other MSS. Mx omit.</span></a></li><script type="text/javascript">document.getElementById('note_LCL403_214_1').style.display = "none";</script></ul></section></notes></section>