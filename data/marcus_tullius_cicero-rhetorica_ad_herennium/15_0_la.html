<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p><span class="br"></span><span class="lineNumber">17</span><span class="br"></span>Causarum divisio in duas partes distributa est. Primum perorata narratione<a class="footnoteLink" href="#note_LCL403_30_1" id="target_note_LCL403_30_1"><sup>1</sup></a> debemus aperire quid nobis conveniat cum adversariis, si ea quae utilia sunt nobis convenient, quid in controversia<a class="footnoteLink" href="#note_LCL403_30_2" id="target_note_LCL403_30_2"><sup>2</sup></a> relictum sit, hoc modo: “Interfectam esse ab Oreste matrem convenit mihi cum adversariis. Iure fecerit et licueritne
facere, id est in controversia.” Item e contrario:
“Agamemnonem esse a Clytemestra occisum confitentur; cum id ita sit, me ulcisci parentem negant oportuisse.”</p>
<p>Deinde, cum hoc fecerimus, distributione uti debemus. Ea dividitur in duas partes: enumerationem
et expositionem. Enumeratione utemur cum dicemus numero quot de rebus dicturi sumus. Eam plus quam trium partium numero esse non oportet; nam et periculosum est ne quando plus minusve dicamus, et suspicionem adfert auditori meditationis et artificii, quae res fidem abrogat orationi. Expositio est cum res quibus de rebus dicturi sumus exponimus breviter et absolute.</p>
</section><notes><section class="footnotes"><ul><li class="note" id="note_LCL403_30_1"><a class="footnoteCrossrefLink" href="#target_note_LCL403_30_1" title="Click to highlight in text"><sup class="lineRef">1</sup>perorata narratione <span class="italic">E</span>: per narrationem <span class="italic">M Mx.</span></a></li><script type="text/javascript">document.getElementById('note_LCL403_30_1').style.display = "none";</script><li class="note" id="note_LCL403_30_2"><a class="footnoteCrossrefLink" href="#target_note_LCL403_30_2" title="Click to highlight in text"><sup class="lineRef">2</sup>controversia <span class="italic">d</span>: controversiis <span class="italic">the other MSS. Mx.</span></a></li><script type="text/javascript">document.getElementById('note_LCL403_30_2').style.display = "none";</script></ul></section></notes></section>