<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

liberavi; vos liberi sine periculo esse non curatis.’” Haec conformatio licet in plures res, in mutas atque inanimas transferatur. Proficit plurimum in amplificationis
partibus et commiseratione.</p>
<p><span class="br"></span><span class="lineNumber">67</span><span class="br"></span>Significatio est res quae plus in suspicione relinquit quam positum est in oratione. Ea fit per exsuperationem,
ambiguum, consequentiam, abscisionem, similitudinem.</p>
<p>Per exsuperationem, cum plus est dictum quam patitur veritas, augendae suspicionis causa, sic: “Hic de tanto patrimonio tam cito testam qui sibi petat ignem non reliquit.”</p>
<p>Per ambiguum, cum verbum potest in duas pluresve sententias accipi, sed accipitur tamen in eam partem quam vult is qui dixit; ut de eo si dicas qui multas hereditates adierit: “Prospice tu, qui plurimum cernis.”</p>
<p>LIV. Ambigua quemadmodum vitanda sunt quae obscuram reddunt orationem, item haec consequenda quae conficiunt huiusmodi significationem.
Ea reperientur facile si noverimus et animum
adverterimus verborum ancipites aut multiplices potestates.</p>
</section><notes></notes></section>