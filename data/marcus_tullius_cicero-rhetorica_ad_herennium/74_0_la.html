<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">

quod genus ii sunt a quibus auctoritatis locus communis
sumitur; an ad pares, hoc est, in isdem partibus
animi, corporis, fortunarum positos; an ad inferiores, qui his omnibus rebus antecelluntur.</p>
<p>Tertius locus est quo percontamur quid sit eventurum
si omnibus idem concedatur, et, ea re neglecta, ostendemus quid periculorum atque incommodorum consequatur.</p>
<p>Quartus locus est quo demonstratur, si huic sit permissum, multos alacriores ad maleficium futuros, quod adhuc expectatio iudicii remoratur.</p>
<p>Quintus locus est cum ostendimus, si semel aliter iudicatum sit, nullam rem fore quae incommodo mederi aut erratum iudicum corrigere possit. Quo in loco non incommodum erit uti ceterarum rerum conparatione,
ut ostendamus alias res posse aut vetustate sedari aut consilio corrigi, huius rei aut leniendae aut corrigendae nullam rem adiumento futuram.</p>
<p><span class="br"></span><span class="lineNumber">49</span><span class="br"></span>Sextus est locus cum ostendimus et consulto factum et dicimus voluntario facinori nullam esse excusationem, inprudentiae iustam deprecationem paratam.</p>
<p>Septimus locus est quo ostendimus taetrum facinus, crudele, nefarium, tyrannicum esse; quod genus iniuria mulierum, aut earum rerum aliquid quarum rerum causa bella suscipiuntur et cum hostibus de vita dimicatur.</p>
</section><notes></notes></section>