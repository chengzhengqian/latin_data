<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">
obvolutus et obligatus corio devehatur in profluentem.” Et lex: “Paterfamilias uti super familia pecuniave sua legaverit, ita ius esto.” Et lex: “Si paterfamilias intestato moritur, familia pecuniaque eius adgnatum gentiliumque<a class="footnoteLink" href="#note_LCL403_42_1" id="target_note_LCL403_42_1"><sup>1</sup></a> esto.” Malleolus iudicatus est matrem necasse. Ei damnato statim folliculo lupino os obvolutum est et soleae ligneae in pedibus inductae sunt; in carcerem ductus est. Qui defendebant eum tabulas in carcerem adferunt, testamentum ipso praesente conscribunt, testes recte adfuerunt; de illo supplicium sumitur. Ii qui heredes erant testamento hereditatem adeunt. Frater minor Malleoli, qui eum oppugnaverat in eius periculo, suam vocat hereditatem lege adgnationis. Hic certa lex in rem nulla adfertur, et tamen multae adferuntur, ex quibus ratiocinatio nascitur quare potuerit aut non potuerit iure testamentum facere. Constitutio legitima ex ratiocinatione.</p>
<p>Cuiusmodi partes essent legitimae constitutionis ostendimus; nunc de iuridicali constitutione dicamus.</p>
<p><span class="br"></span><span class="lineNumber">24</span><span class="br"></span>XIV. Iuridicalis constitutio est cum factum convenit,
sed iure an iniuria factum sit quaeritur. Eius constitutionis partes duae sunt, quarum una absoluta, altera adsumptiva nominatur.</p>
</section><notes><section class="footnotes"><ul><li class="note" id="note_LCL403_42_1"><a class="footnoteCrossrefLink" href="#target_note_LCL403_42_1" title="Click to highlight in text"><sup class="lineRef">1</sup>gentiliumque <span class="italic">d</span>: et gentilium <span class="italic">E</span>: gentilium <span class="italic">M Mx.</span></a></li><script type="text/javascript">document.getElementById('note_LCL403_42_1').style.display = "none";</script></ul></section></notes></section>