<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p>Disiunctum est cum eorum de quibus dicimus aut utrumque aut unum quodque certo concluditur verbo, sic: “Populus Romanus Numantiam delevit, Kartaginem
sustulit, Corinthum disiecit, Fregellas evertit. Nihil Numantinis vires corporis auxiliatae sunt, nihil Kartaginiensibus scientia rei militaris adiumento fuit, nihil Corinthiis erudita calliditas praesidii tulit, nihil Fregellanis morum et sermonis societas opitulata est.” Item: “Formae dignitas aut morbo deflorescit aut vetustate extinguitur.” Hic utrumque, in superiore exemplo unam quamque rem certo verbo concludi videmus.</p>
<p><span class="br"></span><span class="lineNumber">38</span><span class="br"></span>Coniunctio est cum interpositione verbi et superiores partes orationis conprehenduntur et in feriores, hoc modo: “Formae dignitas aut morbo deflorescit aut vetustate.”</p>
<p>Adiunctio est cum verbum quo res conprehenditur non interponimus, sed aut primum aut postremum conlocamus. Primum, hoc pacto: “Deflorescit formae
dignitas aut morbo aut vetustate.” Postremum, sic: “Aut morbo aut vetustate formae dignitas deflorescit.”</p>
<p>Ad festivitatem disiunctio est apposita, quare rarius utemur, ne satietatem pariat; ad brevitatem coniunctio, quare saepius adhibenda est. Hae tres exornationes de simplici genere manant.</p>
</section><notes></notes></section>