<section class="div1 language" lang="la"><header><hgroup><h1>[Cicero]</h1></hgroup></header><section class="div2"><p class="noindent">
brevi spatio non modo vivere, sed etiam sepeliri prohibuerunt.‚Äù</p>
<p><span class="br"></span><span class="lineNumber">32</span><span class="br"></span>Haec tria proxima genera exornationum, quorum unum in similiter cadentibus, alterum in similiter desinentibus verbis, tertium in adnominationibus positum est, perraro sumenda sunt cum in veritate dicimus, propterea quod non haec videntur reperiri posse sine elaboratione et sumptione operae;</p>
<p>XXIII. eiusmodi autem studia ad delectationem quam ad veritatem videntur adcommodatiora. Quare fides et gravitas et severitas oratoria minuitur his exornationibus
frequenter conlocatis, et non modo tollitur auctoritas dicendi, sed offenditur quoque in eiusmodi oratione, propterea quod est in his lepos et festivitas, non dignitas neque pulcritudo. Quare quae sunt ampla atque pulcra diu placere possunt; quae lepida et concinna cito satietate adficiunt aurium sensum fastidiosissimum. Quomodo igitur, si crebro his generibus utemur, puerili videmur elocutione delectari; item, si raro interseremus has exornationes et in causa tota varie dispergemus, commode luminibus distinctis inlustrabimus orationem.</p>
</section><notes></notes></section>