<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p><span class="br"></span><span class="lineNumber">16</span><span class="br"></span>Veri similis narratio erit si ut mos, ut opinio, ut natura postulat dicemus; si spatia temporum, personarum
dignitates, consiliorum rationes, locorum opportunitates constabunt, ne refelli possit aut temporis
parum fuisse, aut causam nullam, aut locum idoneum non fuisse, aut homines ipsos facere aut pati non potuisse. Si vera res erit, nihilominus haec omnia narrando conservanda sunt, nam saepe veritas, nisi haec servata sint, fidem non potest facere; sin erunt ficta, eo magis erunt conservanda. De iis rebus caute confingendum est quibus in rebus tabulae aut alicuius firma auctoritas videbitur interfuisse.</p>
<p>Adhuc quae dicta sunt arbitror mihi constare cum ceteris artis scriptoribus, nisi quia de insinuationibus nova excogitavimus, quod eam soli nos praeter ceteros in tria tempora divisimus, ut plane certam viam et perspicuam rationem exordiorum haberemus.</p>
<p>X. Nunc, quod reliquum est—quoniam de rerum inventione disputandum est, in quo singulare consumitur
oratoris artificium—dabimus operam ut nihilominus industrie quam rei utilitas postulabit quaesisse videamur—si<a class="footnoteLink" href="#note_LCL403_28_1" id="target_note_LCL403_28_1"><sup>1</sup></a> prius pauca de divisione causarum dixerimus.</p>
</section><notes><section class="footnotes"><ul><li class="note" id="note_LCL403_28_1"><a class="footnoteCrossrefLink" href="#target_note_LCL403_28_1" title="Click to highlight in text"><sup class="lineRef">1</sup>videamur si <span class="italic">MSS. Mx ed. mai.</span>: <span class="italic">lacuna before</span> si <span class="italic">Mx.</span></a></li><script type="text/javascript">document.getElementById('note_LCL403_28_1').style.display = "none";</script></ul></section></notes></section>