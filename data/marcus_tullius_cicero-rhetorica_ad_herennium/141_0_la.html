<section class="div1 language" lang="la"><header><hgroup><h1>[Cicero]</h1></hgroup></header><section class="div2">
<p>XV. Contentio est cum ex contrariis rebus oratio conficitur, hoc pacto: “Habet adsentatio iucunda principia, eadem exitus amarissimos adfert.” Item: “Inimicis te placabilem, amicis inexorabilem praebes.” Item: “In otio tumultuaris, in tumultu es otiosus; in re frigidissima cales, in ferventissima friges; tacito cum opus est, clamas; ubi loqui convenit, obmutescis; ades, abesse vis; abes, reverti cupis; in pace bellum quaeritas, in bello pacem desideras; in contione de virtute loqueris, in proelio prae ignavia tubae sonitum perferre non potes.” Hoc genere si distinguemus orationem, et graves et ornati poterimus esse.</p>
<p><span class="br"></span><span class="lineNumber">22</span><span class="br"></span>Exclamatio est quae conficit significationem doloris aut indignationis alicuius per hominis aut urbis aut loci aut rei cuiuspiam conpellationem, hoc modo: “Te nunc adloquor, Africane, cuius mortui quoque nomen splendori ac decori est civitati. Tui clarissimi nepotes suo sanguine aluerunt inimicorum crudelitatem.”




</p></section><notes></notes></section>