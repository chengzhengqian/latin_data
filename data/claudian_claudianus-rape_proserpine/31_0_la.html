<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">ergo hanc ut dubio vix tandem agnoscere visu</span><span class="linebreak"></span>
<span class="line">evaluit: “cuius tot poenae criminis?” inquit</span><span class="linebreak"></span>
<span class="line">“unde haec informis macies? cui tanta potestas</span><span class="linebreak"></span>
<span class="line">in me saevitiae? rigidi cur vincula ferri</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>vix aptanda feris molles meruere lacerti?</span><span class="linebreak"></span>
<span class="line">tu mea, tu proles? an vana fallimur umbra?”</span><span class="linebreak"></span>
<span class="line indent1">Illa refert: “heu dira parens nataeque peremptae</span><span class="linebreak"></span>
<span class="line">immemor! heu fulvas animo transgressa leaenas!</span><span class="linebreak"></span>
<span class="line">tantane te nostri tenuere oblivia? tantum</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>unica despicior? certe Proserpina nomen</span><span class="linebreak"></span>
<span class="line">dulce tibi, tali quae nunc, ut cernis, hiatu</span><span class="linebreak"></span>
<span class="line">suppliciis inclusa teror! tu saeva choreis</span><span class="linebreak"></span>
<span class="line">indulges? Phrygias vel nunc interstrepis urbes?</span><span class="linebreak"></span>
<span class="line">quodsi non omnem pepulisti pectore matrem,</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>si tua nata, Ceres, et non me Caspia tigris</span><span class="linebreak"></span>
<span class="line">edidit, his, oro, miseram defende cavernis</span><span class="linebreak"></span>
<span class="line">inque superna refer. prohibent si fata reverti,</span><span class="linebreak"></span>
<span class="line">vel tantum visura veni.”</span><span class="linebreak"></span>
<span class="line indent9">Sic fata trementes</span><span class="linebreak"></span>
<span class="line">tendere conatur palmas. vis improba ferri</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>impedit et motae somnum solvere catenae.</span><span class="linebreak"></span>
<span class="line">obriguit visis; gaudet non vera fuisse;</span><span class="linebreak"></span>
<span class="line">complexu caruisse dolet. penetralibus amens</span><span class="linebreak"></span>
<span class="line">prosilit et tali compellat voce Cybeben:</span><span class="linebreak"></span>
<span class="line indent1">“Iam non ulterius Phrygia tellure morabor,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>sancta parens: revocat tandem custodia cari</span><span class="linebreak"></span>
<span class="line">pignoris et cunctis obiecti fraudibus anni.</span><span class="linebreak"></span>
</p></section><notes></notes></section>