<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">luxuriant epulisque vacant genialibus umbrae.</span><span class="linebreak"></span>
<span class="line">grata coronati peragunt convivia Manes;</span><span class="linebreak"></span>
<span class="line">rumpunt insoliti tenebrosa silentia cantus;</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>sedantur gemitus. Erebi se sponte relaxat</span><span class="linebreak"></span>
<span class="line">squalor et aeternam patitur rarescere noctem,</span><span class="linebreak"></span>
<span class="line">urna nec incertas versat Minoia sortes.</span><span class="linebreak"></span>
<span class="line">verbera nulla sonant nulloque frementia luctu</span><span class="linebreak"></span>
<span class="line">impia dilatis respirant Tartara poenis:</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>non rota suspensum praeceps Ixiona torquet;</span><span class="linebreak"></span>
<span class="line">non aqua Tantaleis subducitur invida labris.</span><span class="linebreak"></span>
<span class="line">solvitur Ixion et Tantalus invenit undas</span><span class="linebreak"></span>
<span class="line">et Tityos tandem spatiosos erigit artus</span><span class="linebreak"></span>
<span class="line">squalentisque novem detexit iugera campi</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>(tantus erat), laterisque piger sulcator opaci</span><span class="linebreak"></span>
<span class="line">invitus trahitur lasso de pectore vultur</span><span class="linebreak"></span>
<span class="line">abreptasque dolet iam non sibi crescere fibras.</span><span class="linebreak"></span>
<span class="line indent1">Oblitae scelerum formidatique furoris</span><span class="linebreak"></span>
<span class="line">Eumenides cratera parant et vina feroci</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>crine bibunt flexisque minis iam lene canentes</span><span class="linebreak"></span>
<span class="line">extendunt socios ad pocula plena cerastas</span><span class="linebreak"></span>
<span class="line">et festas alio succendunt lumine taedas.</span><span class="linebreak"></span>
<span class="line">tunc et pestiferi pacatum flumen Averni</span><span class="linebreak"></span>
<span class="line">innocuae transistis, aves, flatumque repressit</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>Amsanctus: fixo tacuit torrente vorago.</span><span class="linebreak"></span>
<span class="line">tunc Acheronteos mutato gurgite fontes</span><span class="linebreak"></span>
<span class="line">lacte novo tumuisse ferunt, hederisque virentem</span><span class="linebreak"></span>
<span class="line">Cocyton dulci perhibent undasse Lyaeo.</span><span class="linebreak"></span>
<span class="line">stamina nec rumpit Lachesis; nec turbida sacris</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>obstrepitant lamenta choris. mors nulla vagatur</span><span class="linebreak"></span>
</p></section><notes></notes></section>