<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">45</span><span class="br"></span>fecerat et pariter, forma sed dispare, Lunam,</span><span class="linebreak"></span>
<span class="line">aurorae noctisque duces; cunabula Tethys</span><span class="linebreak"></span>
<span class="line">praebet et infantes gremio solatur anhelos</span><span class="linebreak"></span>
<span class="line">caeruleusque sinus roseis radiatur alumnis.</span><span class="linebreak"></span>
<span class="line">invalidum dextro portat Titana lacerto</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>nondum luce gravem nec pubescentibus alte</span><span class="linebreak"></span>
<span class="line">cristatum radiis: primo clementior aevo</span><span class="linebreak"></span>
<span class="line">fingitur et tenerum vagitu despuit ignem.</span><span class="linebreak"></span>
<span class="line">laeva parte soror vitrei libamina potat</span><span class="linebreak"></span>
<span class="line">uberis et parvo signatur tempora cornu.</span><span class="linebreak"></span>
<span class="line indent1"><span class="br"></span><span class="lineNumber">55</span><span class="br"></span>Tali luxuriat cultu. comitantur euntem</span><span class="linebreak"></span>
<span class="line">Naides et socia stipant utrimque caterva,</span><span class="linebreak"></span>
<span class="line">quae fontes, Crinise, tuos et saxa rotantem</span><span class="linebreak"></span>
<span class="line">Pantagiam nomenque Gelam qui praebuit urbi</span><span class="linebreak"></span>
<span class="line">concelebrant, quas pigra vado Camerina palustri,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>quas Arethusaei latices, quas advena nutrit</span><span class="linebreak"></span>
<span class="line">Alpheus; Cyane totum supereminet agmen:</span><span class="linebreak"></span>
<span class="line">qualis Amazonidum peltis exultat aduncis</span><span class="linebreak"></span>
<span class="line">pulchra cohors, quotiens Arcton populata virago</span><span class="linebreak"></span>
<span class="line">Hippolyte niveas ducit post proelia turmas,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>seu flavos stravere Getas seu forte rigentem</span><span class="linebreak"></span>
<span class="line">Thermodontiaca Tanaim fregere securi;</span><span class="linebreak"></span>
<span class="line">aut quales referunt Baccho sollemnia Nymphae</span><span class="linebreak"></span>
<span class="line">Maeoniae, quas Hermus alit, ripasque paternas</span><span class="linebreak"></span>
<span class="line">percurrunt auro madidae: laetatur in antro</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>amnis et undantem declinat prodigus urnam.</span><span class="linebreak"></span>
<span class="line indent1">Viderat herboso sacrum de vertice vulgus</span><span class="linebreak"></span>
<span class="line">Henna parens florum curvaque in valle sedentem</span><span class="linebreak"></span>
</p></section><notes></notes></section>