<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">accensaeque malo iam non impune canoras</span><span class="linebreak"></span>
<span class="line">in pestem vertere lyras: vox blanda carinas</span><span class="linebreak"></span>
<span class="line">adligat; audito frenantur carmine remi.</span><span class="linebreak"></span>
<span class="line"><span class="br"></span><span class="lineNumber">259</span><span class="br"></span>sola domi luctu senium tractura relinquor.”</span><span class="linebreak"></span>
<span class="line indent1">Haeret adhuc suspensa Ceres et singula demens</span><span class="linebreak"></span>
<span class="line">ceu nondum transacta timet; mox lumina torquens</span><span class="linebreak"></span>
<span class="line">vultu ad caelicolas furiato pectore fertur.</span><span class="linebreak"></span>
<span class="line">arduus Hyrcana quatitur sic matre Niphates,</span><span class="linebreak"></span>
<span class="line">cuius Achaemenio regi ludibria natos</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>advexit tremebundus eques: fremit illa marito</span><span class="linebreak"></span>
<span class="line">mobilior Zephyro totamque virentibus iram</span><span class="linebreak"></span>
<span class="line">dispergit maculis timidumque hausura profundo</span><span class="linebreak"></span>
<span class="line">ore virum vitreae tardatur imagine formae.</span><span class="linebreak"></span>
<span class="line indent1">Haud aliter toto genetrix bacchatur Olympo</span><span class="linebreak"></span>
<span class="line">“reddite” vociferans. “non me vagus edidit amnis;</span><span class="linebreak"></span>
<span class="line"><span class="br"></span><span class="lineNumber">271</span><span class="br"></span>non Dryadum de plebe sumus. turrita Cybebe</span><span class="linebreak"></span>
<span class="line">me quoque Saturno genuit. quo iura deorum,</span><span class="linebreak"></span>
<span class="line">quo leges cecidere poli? quid vivere recte</span><span class="linebreak"></span>
<span class="line">proderit? en audet noti Cytherea pudoris</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>ostentare suos post Lemnia vincula vultus!</span><span class="linebreak"></span>
<span class="line">hos animos bonus ille sopor castumque cubile</span><span class="linebreak"></span>
<span class="line">praebuit! amplexus hoc promeruere pudici!</span><span class="linebreak"></span>
<span class="line">nec mirum, si turpe nihil post talia ducit.</span><span class="linebreak"></span>
<span class="line">quid vos expertes thalami? tantumne relictus</span><span class="linebreak"></span>
</p></section><notes></notes></section>