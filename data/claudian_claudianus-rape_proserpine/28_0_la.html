<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">ancipites trepidique ruunt, quae causa quietos</span><span class="linebreak"></span>
<span class="line">excierit, tanto quae res agitanda tumultu.</span><span class="linebreak"></span>
<span class="line">ut patuit stellata domus, considere iussi,</span><span class="linebreak"></span>
<span class="line">nec confusus honor: caelestibus ordine sedes</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>prima datur; tractum proceres tenuere secundum</span><span class="linebreak"></span>
<span class="line">aequorei, placidus Nereus reverendaque Phorci</span><span class="linebreak"></span>
<span class="line">canities; Glaucum series extrema biformem</span><span class="linebreak"></span>
<span class="line">accipit et certo mansurum Protea vultu.</span><span class="linebreak"></span>
<span class="line">nec non et senibus Fluviis concessa sedendi</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>gloria; plebeio stat cetera more iuventus,</span><span class="linebreak"></span>
<span class="line">mille Amnes. liquidis incumbunt patribus udae</span><span class="linebreak"></span>
<span class="line">Naides et taciti mirantur sidera Fauni.</span><span class="linebreak"></span>
<span class="line indent1">Tum gravis ex alto genitor sic orsus Olympo:</span><span class="linebreak"></span>
<span class="line">“abduxere meas iterum mortalia curas</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>iam pridem neglecta mihi, Saturnia postquam</span><span class="linebreak"></span>
<span class="line">otia et ignavi senium cognovimus aevi;</span><span class="linebreak"></span>
<span class="line">sopitosque diu populos torpore paterno</span><span class="linebreak"></span>
<span class="line">sollicitae placuit stimulis impellere vitae,</span><span class="linebreak"></span>
<span class="line">incultis ne sponte seges grandesceret arvis,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>undaret neu silva favis, neu vina tumerent</span><span class="linebreak"></span>
<span class="line">fontibus et totae fremerent in pocula ripae</span><span class="linebreak"></span>
<span class="line">(haud equidem invideo—neque enim livescere fas est</span><span class="linebreak"></span>
<span class="line">vel nocuisse deos—sed, quod dissuasor honesti</span><span class="linebreak"></span>
<span class="line">luxus et humanas oblimat copia mentes),</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>provocet ut segnes animos rerumque remotas</span><span class="linebreak"></span>
<span class="line">ingeniosa vias paulatim exploret egestas</span><span class="linebreak"></span>
<span class="line">utque artes pariat sollertia, nutriat usus.</span><span class="linebreak"></span>
<span class="line indent1">“Nunc mihi cum magnis instat Natura querellis</span><span class="linebreak"></span>
</p></section><notes></notes></section>