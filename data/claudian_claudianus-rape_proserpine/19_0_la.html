<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">Narcissumque metunt, nunc inclita germina veris,</span><span class="linebreak"></span>
<span class="line">praestantes olim pueros: tu natus Amyclis,</span><span class="linebreak"></span>
<span class="line">hunc Helicon genuit; disci te perculit error,</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>hunc fontis decepit amor; te fronte retusa</span><span class="linebreak"></span>
<span class="line">Delius, hunc fracta Cephisus harundine luget.</span><span class="linebreak"></span>
<span class="line indent1">Aestuat ante alias avido fervore legendi</span><span class="linebreak"></span>
<span class="line">frugiferae spes una deae: nunc vimine texto</span><span class="linebreak"></span>
<span class="line">ridentes calathos spoliis agrestibus implet;</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>nunc sociat flores seseque ignara coronat,</span><span class="linebreak"></span>
<span class="line">augurium fatale tori. quin ipsa tubarum</span><span class="linebreak"></span>
<span class="line">armorumque potens dextram, qua fortia turbat</span><span class="linebreak"></span>
<span class="line">agmina, qua stabiles portas et moenia vellit,</span><span class="linebreak"></span>
<span class="line">iam levibus laxat studiis hastamque reponit</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>insuetisque docet galeam mitescere sertis;</span><span class="linebreak"></span>
<span class="line">ferratus lascivit apex horrorque recessit</span><span class="linebreak"></span>
<span class="line">Martius et cristae pacato fulgure vernant.</span><span class="linebreak"></span>
<span class="line">nec, quae Parthenium canibus scrutatur odorem,</span><span class="linebreak"></span>
<span class="line">aspernata choros libertatemque comarum</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>iniecta voluit tantum frenare corona.</span><span class="linebreak"></span>
<span class="line indent1">Talia virgineo passim dum more geruntur,</span><span class="linebreak"></span>
<span class="line">ecce repens mugire fragor, confligere turres</span><span class="linebreak"></span>
<span class="line">pronaque vibratis radicibus oppida verti.</span><span class="linebreak"></span>
<span class="line">causa latet; dubios agnovit sola tumultus</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>diva Paphi mixtoque metu perterrita gaudet.</span><span class="linebreak"></span>
<span class="line">iamque per anfractus animarum rector opacos</span><span class="linebreak"></span>
<span class="line">sub terris quaerebat iter gravibusque gementem</span><span class="linebreak"></span>
</p></section><notes></notes></section>