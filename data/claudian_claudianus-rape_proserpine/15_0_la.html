<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">15</span><span class="br"></span>illi multifidos crinis sinuatur in orbes</span><span class="linebreak"></span>
<span class="line">Idalia divisus acu; sudata marito</span><span class="linebreak"></span>
<span class="line">fibula purpureos gemma suspendit amictus.</span><span class="linebreak"></span>
<span class="line indent1">Candida Parrhasii post hanc regina Lycaei</span><span class="linebreak"></span>
<span class="line">et Pandionias quae cuspide protegit arces,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>utraque virgo, ruunt: haec tristibus aspera bellis.</span><span class="linebreak"></span>
<span class="line">haec metuenda feris. Tritonia casside fulva</span><span class="linebreak"></span>
<span class="line">caelatum Typhona gerit, qui summa peremptus</span><span class="linebreak"></span>
<span class="line">ima parte viget, moriens et parte superstes;</span><span class="linebreak"></span>
<span class="line">hastaque terribili surgens per nubila ferro</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>instar habet silvae; tantum stridentia colla</span><span class="linebreak"></span>
<span class="line">Gorgonis obtentu pallae fulgentis inumbrat.</span><span class="linebreak"></span>
<span class="line">at Triviae lenis species et multus in ore</span><span class="linebreak"></span>
<span class="line">frater erat, Phoebique genas et lumina Phoebi</span><span class="linebreak"></span>
<span class="line">esse putes, solusque dabat discrimina sexus.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>brachia nuda nitent; levibus proiecerat auris</span><span class="linebreak"></span>
<span class="line">indociles errare comas, arcuque remisso</span><span class="linebreak"></span>
<span class="line">otia nervus agit; pendent post terga sagittae.</span><span class="linebreak"></span>
<span class="line">crispatur gemino vestis Gortynia cinctu</span><span class="linebreak"></span>
<span class="line">poplite fusa tenus, motoque in stamine Delos</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>errat et aurato trahitur circumflua ponto.</span><span class="linebreak"></span>
<span class="line indent1">Quas inter Cereris proles, nunc gloria matris,</span><span class="linebreak"></span>
<span class="line">mox dolor, aequali tendit per gramina passu</span><span class="linebreak"></span>
<span class="line">nec membris nec honore minor potuitque videri</span><span class="linebreak"></span>
<span class="line">Pallas, si clipeum ferret, si spicula, Phoebe.</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>collectae tereti nodantur iaspide vestes.</span><span class="linebreak"></span>
<span class="line">pectinis ingenio numquam felicior artis</span><span class="linebreak"></span>
<span class="line">contigit eventus; nulli sic consona telae</span><span class="linebreak"></span>
<span class="line">fila nec in tantum veri duxere figuras.</span><span class="linebreak"></span>
<span class="line">hic Hyperionio Solem de semine nasci</span><span class="linebreak"></span>
</p></section><notes></notes></section>