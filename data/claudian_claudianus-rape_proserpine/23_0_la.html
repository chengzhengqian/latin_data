<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">iam neque Partheniis innectere retia lustris</span><span class="linebreak"></span>
<span class="line">nec pharetram gestare libet: securus ubique</span><span class="linebreak"></span>
<span class="line">spumet aper saevique fremant impune leones.</span><span class="linebreak"></span>
<span class="line">te iuga Taygeti, posito te Maenala flebunt</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>venatu maestoque diu lugebere Cyntho.</span><span class="linebreak"></span>
<span class="line">Delphica quin etiam fratris delubra tacebunt.”</span><span class="linebreak"></span>
<span class="line indent1">Interea volucri fertur Proserpina curru</span><span class="linebreak"></span>
<span class="line">caesariem diffusa Noto planctuque lacertos</span><span class="linebreak"></span>
<span class="line">verberat et questus ad nubila tendit inanes:</span><span class="linebreak"></span>
<span class="line indent1"><span class="br"></span><span class="lineNumber">250</span><span class="br"></span>“Cur non torsisti manibus fabricata Cyclopum</span><span class="linebreak"></span>
<span class="line">in nos tela, pater? sic me crudelibus umbris</span><span class="linebreak"></span>
<span class="line">tradere, sic toto placuit depellere mundo?</span><span class="linebreak"></span>
<span class="line">nullane te flectit pietas nihilumque paternae</span><span class="linebreak"></span>
<span class="line">mentis inest? tantas quo crimine movimus iras?</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>non ego, cum rapido saeviret Phlegra tumultu,</span><span class="linebreak"></span>
<span class="line">signa deis adversa tuli; non robore nostro</span><span class="linebreak"></span>
<span class="line">Ossa pruinosum vexit glacialis Olympum.</span><span class="linebreak"></span>
<span class="line">quod conata nefas aut cuius conscia culpae</span><span class="linebreak"></span>
<span class="line">exul ad inmanes Erebi detrudor hiatus?</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>o fortunatas alii quascumque tulere</span><span class="linebreak"></span>
<span class="line">raptores! saltem communi sole fruuntur.</span><span class="linebreak"></span>
<span class="line">sed mihi virginitas pariter caelumque negatur,</span><span class="linebreak"></span>
<span class="line">eripitur cum luce pudor, terrisque relictis</span><span class="linebreak"></span>
<span class="line">servitum Stygio ducor captiva tyranno.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>o male dilecti flores despectaque matris</span><span class="linebreak"></span>
<span class="line">consilia! o Veneris deprensae serius artes!</span><span class="linebreak"></span>
<span class="line">mater, io! seu te Phrygiis in vallibus Idae</span><span class="linebreak"></span>
<span class="line">Mygdonio buxus circumsonat horrida cantu,</span><span class="linebreak"></span>
</p></section><notes></notes></section>