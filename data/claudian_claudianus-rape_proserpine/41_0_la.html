<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">et varium rudibus silvis accommodat usum:</span><span class="linebreak"></span>
<span class="line">quae longa est, tumidis praebebit cornua velis;</span><span class="linebreak"></span>
<span class="line">quae fortis, clavo potior; quae lenta, favebit</span><span class="linebreak"></span>
<span class="line">remigio; stagni patiens aptanda carinae.</span><span class="linebreak"></span>
<span class="line indent1"><span class="br"></span><span class="lineNumber">370</span><span class="br"></span>Tollebant geminae capita inviolata cupressus</span><span class="linebreak"></span>
<span class="line">caespite vicino: quales non rupibus Idae</span><span class="linebreak"></span>
<span class="line">miratur Simois, quales non divite ripa</span><span class="linebreak"></span>
<span class="line">lambit Apollinei nemoris nutritor Orontes.</span><span class="linebreak"></span>
<span class="line">germanas adeo credas; sic frontibus aequis</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>adstant et socio despectant vertice lucum.</span><span class="linebreak"></span>
<span class="line">hae placuere faces. pernix invadit utramque</span><span class="linebreak"></span>
<span class="line">cincta sinus, exerta manus, armata bipenni</span><span class="linebreak"></span>
<span class="line">alternasque ferit totisque obnixa trementes</span><span class="linebreak"></span>
<span class="line">viribus impellit. pariter traxere ruinam</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>et pariter posuere comas campoque recumbunt,</span><span class="linebreak"></span>
<span class="line">Faunorum Dryadumque dolor. complectitur ambas,</span><span class="linebreak"></span>
<span class="line">sicut erant, alteque levat retroque solutis</span><span class="linebreak"></span>
<span class="line">crinibus ascendit fastigia montis anheli</span><span class="linebreak"></span>
<span class="line">exuperatque aestus et nulli pervia saxa</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>atque indignantes vestigia calcat harenas:</span><span class="linebreak"></span>
<span class="line">qualis pestiferas animare ad crimina taxos</span><span class="linebreak"></span>
<span class="line">torva Megaera ruit, Cadmi seu moenia poscat</span><span class="linebreak"></span>
<span class="line">sive Thyesteis properet saevire Mycenis:</span><span class="linebreak"></span>
<span class="line">dant tenebrae manesque locum plantisque resultant</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Tartara ferratis, donec Phlegethontis ad undam</span><span class="linebreak"></span>
<span class="line">constitit et plenos excepit lampade fluctus.</span><span class="linebreak"></span>
<span class="line indent1">Postquam perventum scopuli flagrantis in ora,</span><span class="linebreak"></span>
<span class="line">protinus arsuras aversa fronte cupressus</span><span class="linebreak"></span>
<span class="line">faucibus iniecit mediis lateque cavernas</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>texit et undantem flammarum obstruxit hiatum.</span><span class="linebreak"></span>
</p></section><notes></notes></section>