<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">15</span><span class="br"></span>et resides levi modulatus pectine nervos</span><span class="linebreak"></span>
<span class="line indent1">pollice festivo nobile duxit ebur.</span><span class="linebreak"></span>
<span class="line">vix auditus erat: venti frenantur et undae,</span><span class="linebreak"></span>
<span class="line indent1">pigrior adstrictis torpuit Hebrus aquis,</span><span class="linebreak"></span>
<span class="line">porrexit Rhodope sitientes carmina rupes,</span><span class="linebreak"></span>
<span class="line indent1"><span class="br"></span><span class="lineNumber">20</span><span class="br"></span>excussit gelidas pronior Ossa nives;</span><span class="linebreak"></span>
<span class="line">ardua nudato descendit populus Haemo</span><span class="linebreak"></span>
<span class="line indent1">et comitem quercum pinus amica trahit,</span><span class="linebreak"></span>
<span class="line">Cirrhaeasque dei quamvis despexerit artes,</span><span class="linebreak"></span>
<span class="line indent1">Orpheis laurus vocibus acta venit.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>securum blandi leporem fovere Molossi</span><span class="linebreak"></span>
<span class="line indent1">vicinumque lupo praebuit agna latus.</span><span class="linebreak"></span>
<span class="line">concordes varia ludunt cum tigride dammae;</span><span class="linebreak"></span>
<span class="line indent1">Massylam cervi non timuere iubam.</span><span class="linebreak"></span>
</p>
<p class="lineGroup">
<span class="line">Ille novercales stimulos actusque canebat</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>Herculis et forti monstra subacta manu,</span><span class="linebreak"></span>
<span class="line">quod timidae matri pressos ostenderit angues</span><span class="linebreak"></span>
<span class="line indent1">intrepidusque fero riserit ore puer:</span><span class="linebreak"></span>
<span class="line">“te neque Dictaeas quatiens mugitibus urbes</span><span class="linebreak"></span>
<span class="line indent1">taurus nec Stygii terruit ira canis,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>non Ieo sidereos caeli rediturus ad axes,</span><span class="linebreak"></span>
<span class="line indent1">non Erymanthei gloria montis aper.</span><span class="linebreak"></span>
<span class="line">solvis Amazonios cinctus, Stymphalidas arcu</span><span class="linebreak"></span>
<span class="line indent1">adpetis, occiduo ducis ab orbe greges</span><span class="linebreak"></span>
<span class="line">tergeminique ducis numerosos deicis artus</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>et totiens uno victor ab hoste redis.</span><span class="linebreak"></span>
<span class="line">non cadere Antaeo, non crescere profuit hydrae;</span><span class="linebreak"></span>
<span class="line indent1">nec cervam volucres eripuere pedes.</span><span class="linebreak"></span>
<span class="line">Caci flamma perit; rubuit Busiride Nilus;</span><span class="linebreak"></span>
<span class="line indent1">prostratis maduit nubigenis Pholoë.</span><span class="linebreak"></span>
</p></section><notes></notes></section>