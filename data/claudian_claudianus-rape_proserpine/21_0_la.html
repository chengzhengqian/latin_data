<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1">Postquam victa manu duros Trinacria nexus</span><span class="linebreak"></span>
<span class="line">solvit et inmenso late discessit hiatu,</span><span class="linebreak"></span>
<span class="line">adparet subitus caelo timor; astra viarum</span><span class="linebreak"></span>
<span class="line">mutavere fidem; vetito se proluit Arctos</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>aequore; praecipitat pigrum formido Booten;</span><span class="linebreak"></span>
<span class="line">horruit Orion. audito palluit Atlas</span><span class="linebreak"></span>
<span class="line">hinnitu: rutilos obscurat anhelitus axes</span><span class="linebreak"></span>
<span class="line">discolor et longa solitos caligine pasci</span><span class="linebreak"></span>
<span class="line">terruit orbis equos; pressis haesere lupatis</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>attoniti meliore polo rursusque verendum</span><span class="linebreak"></span>
<span class="line">in chaos obliquo certant temone reverti.</span><span class="linebreak"></span>
<span class="line">mox ubi pulsato senserunt verbera tergo</span><span class="linebreak"></span>
<span class="line">et solem didicere pati, torrentius amne</span><span class="linebreak"></span>
<span class="line">hiberno tortaque ruunt pernicius hasta:</span><span class="linebreak"></span>
<span class="line">quantum non iaculum Parthi, non impetus Austri,</span><span class="linebreak"></span>
<span class="line"><span class="br"></span><span class="lineNumber">201</span><span class="br"></span>non leve sollicitae mentis discurrit acumen.</span><span class="linebreak"></span>
<span class="line">sanguine frena calent; corrumpit spiritus auras</span><span class="linebreak"></span>
<span class="line">letifer; infectae spumis vitiantur harenae.</span><span class="linebreak"></span>
<span class="line indent1">Diffugiunt Nymphae: rapitur Proserpina curru</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>imploratque deas. iam Gorgonis ora revelat</span><span class="linebreak"></span>
<span class="line">Pallas et intento festinat Delia telo</span><span class="linebreak"></span>
<span class="line">nec patruo cedunt: stimulat communis in arma</span><span class="linebreak"></span>
<span class="line">virginitas crimenque feri raptoris acerbat.</span><span class="linebreak"></span>
<span class="line">ille velut stabuli decus armentique iuvencam</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>cum leo possedit nudataque viscera fodit</span><span class="linebreak"></span>
<span class="line">unguibus et rabiem totos exegit in armos:</span><span class="linebreak"></span>
<span class="line">stat crassa turpis sanie nodosque iubarum</span><span class="linebreak"></span>
<span class="line">excutit et viles pastorum despicit iras.</span><span class="linebreak"></span>
<span class="line indent1">“Ignavi domitor vulgi, deterrime fratrum,”</span><span class="linebreak"></span>
</p></section><notes></notes></section>