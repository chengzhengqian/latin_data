<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1">Ut domus excubiis incustodita remotis</span><span class="linebreak"></span>
<span class="line">et resupinati neglecto cardine postes</span><span class="linebreak"></span>
<span class="line">flebilis et tacitae species adparuit aulae,</span><span class="linebreak"></span>
<span class="line">non expectato respectu cladis amictus</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>conscidit et fractas cum crine avellit aristas.</span><span class="linebreak"></span>
<span class="line">haeserunt lacrimae; nec vox aut spiritus oris</span><span class="linebreak"></span>
<span class="line">redditur, atque imis vibrat tremor ossa medullis;</span><span class="linebreak"></span>
<span class="line">succidui titubant gressus; foribusque reclusis,</span><span class="linebreak"></span>
<span class="line">dum vacuas sedes et desolata pererrat</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>atria, semirutas confuso stamine telas</span><span class="linebreak"></span>
<span class="line">atque interceptas agnoscit pectinis artes.</span><span class="linebreak"></span>
<span class="line">divinus perit ille labor, spatiumque relictum</span><span class="linebreak"></span>
<span class="line">audax sacrilego supplebat aranea textu.</span><span class="linebreak"></span>
<span class="line indent1">Nec deflet plangitve malum; tantum oscula telae</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>figit et abrumpit mutas in fila querellas:</span><span class="linebreak"></span>
<span class="line">attritosque manu radios proiectaque pensa</span><span class="linebreak"></span>
<span class="line">cunctaque virgineo sparsa oblectamina ludo</span><span class="linebreak"></span>
<span class="line">ceu natam pressat gremio; castumque cubile</span><span class="linebreak"></span>
<span class="line">desertosque toros et, sicubi sederat olim,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>perlegit: attonitus stabulo ceu pastor inani,</span><span class="linebreak"></span>
<span class="line">cui pecus aut rabies Poenorum inopina leonum</span><span class="linebreak"></span>
<span class="line">aut populatrices infestavere catervae;</span><span class="linebreak"></span>
<span class="line">serus at ille redit vastataque pascua lustrans</span><span class="linebreak"></span>
<span class="line">non responsuros ciet imploratque iuvencos.</span><span class="linebreak"></span>
<span class="line indent1"><span class="br"></span><span class="lineNumber">170</span><span class="br"></span>Atque ibi secreta tectorum in parte iacentem</span><span class="linebreak"></span>
<span class="line">conspicit Electram, natae quae sedula nutrix</span><span class="linebreak"></span>
<span class="line">Oceani priscas inter notissima Nymphas.</span><span class="linebreak"></span>
<span class="line">par Cereri pietas; haec post cunabula dulci</span><span class="linebreak"></span>
<span class="line">ferre sinu summoque Iovi deducere parvam</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>sueverat et genibus ludentem aptare paternis.</span><span class="linebreak"></span>
</p></section><notes></notes></section>