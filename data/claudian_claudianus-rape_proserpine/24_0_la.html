<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">seu tu sanguineis ululantia Dindyma Gallis</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>incolis et strictos Curetum respicis enses:</span><span class="linebreak"></span>
<span class="line">exitio succurre meo! compesce furentem!</span><span class="linebreak"></span>
<span class="line">comprime ferales torvi praedonis habenas!”</span><span class="linebreak"></span>
<span class="line indent1">Talibus ille ferox dictis fletuque decoro</span><span class="linebreak"></span>
<span class="line">vincitur et primi suspiria sensit amoris.</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>tunc ferrugineo lacrimas deterget amictu</span><span class="linebreak"></span>
<span class="line">et placida maestum solatur voce dolorem:</span><span class="linebreak"></span>
<span class="line indent1">“Desine funestis animum, Proserpina, curis</span><span class="linebreak"></span>
<span class="line">et vano vexare metu. maiora dabuntur</span><span class="linebreak"></span>
<span class="line">sceptra nec indigni taedas patiere mariti.</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>ille ego Saturni proles, cui machina rerum</span><span class="linebreak"></span>
<span class="line">servit et inmensum tendit per inane potestas.</span><span class="linebreak"></span>
<span class="line">amissum ne crede diem: sunt altera nobis</span><span class="linebreak"></span>
<span class="line">sidera, sunt orbes alii, lumenque videbis</span><span class="linebreak"></span>
<span class="line">purius Elysiumque magis mirabere solem</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>cultoresque pios; illic pretiosior aetas,</span><span class="linebreak"></span>
<span class="line">aurea progenies habitat, semperque tenemus</span><span class="linebreak"></span>
<span class="line">quod superi meruere semel. nec mollia desunt</span><span class="linebreak"></span>
<span class="line">prata tibi; Zephyris illic melioribus halant</span><span class="linebreak"></span>
<span class="line">perpetui flores, quos nec tua protulit Henna.</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>est etiam lucis arbor praedives opacis</span><span class="linebreak"></span>
<span class="line">fulgentes viridi ramos curvata metallo:</span><span class="linebreak"></span>
<span class="line">haec tibi sacra datur fortunatumque tenebis</span><span class="linebreak"></span>
<span class="line">autumnum et fulvis semper ditabere pomis.</span><span class="linebreak"></span>
<span class="line">parva loquor: quidquid liquidus complectitur aër,</span><span class="linebreak"></span>
<span class="line">quidquid alit tellus, quidquid maris aequora verrunt,</span><span class="linebreak"></span>
<span class="line"><span class="br"></span><span class="lineNumber">296</span><span class="br"></span>quod fluvii volvunt, quod nutrivere paludes,</span><span class="linebreak"></span>
<span class="line">cuncta tuis pariter cedent animalia regnis</span><span class="linebreak"></span>
<span class="line">lunari subiecta globo, qui septimus auras</span><span class="linebreak"></span>
<span class="line">ambit et aeternis mortalia separat astris.</span><span class="linebreak"></span>
</p></section><notes></notes></section>