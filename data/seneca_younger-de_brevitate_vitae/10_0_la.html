<section class="div1 language" lang="la">
<span class="br"></span><span class="lineNumber">1</span><span class="br"></span><p>7. In primis autem et illos numero, qui nulli rei nisi vino ac libidini vacant; nulli enim turpius occupati sunt. Ceteri etiam si vana gloriae imagine teneantur, speciose tamen errant; licet avaros mihi, licet iracundos enumeres vel odia exercentes iniusta vel bella, omnes isti virilius peccant; in ventrem ac <span class="br"></span><span class="lineNumber">2</span><span class="br"></span> libidinem proiectorum inhonesta labes est. Omnia istorum tempora excute, aspice quam diu computent, quam diu insidientur, quam diu timeant, quam diu colant, quam diu colantur, quantum vadimonia sua atque aliena occupent, quantum convivia, quae iam ipsa officia sunt: videbis, quemadmodum illos respirare non sinant vel mala sua vel bona.</p>
<span class="br"></span><span class="lineNumber">3</span><span class="br"></span><p>Denique inter omnes convenit nullam rem bene exerceri posse ab homine occupato, non eloquentiam, non liberales disciplinas, quando districtus animus nihil altius recipit, sed omnia velut inculcata respuit. Nihil minus est hominis occupati quam vivere; nullius rei difficilior scientia est. Professores aliarum artium volgo multique sunt, quasdam vero ex his pueri admodum ita percepisse visi sunt, ut etiam praecipere possent. Vivere tota vita discendum est et, quod magis fortasse miraberis, tota vita discendum est <span class="br"></span><span class="lineNumber">4</span><span class="br"></span> mori. Tot maximi viri relictis omnibus impedimentis,<span class="br"></span><span class="lineNumber"></span><span class="br"></span>
</p><notes></notes></section>