<section class="div1 language" lang="la"><p class="noindent">
Illum tu otiosum vocas qui Corinthia, paucorum furore pretiosa, anxia suptilitate concinnat et maiorem dierum partem in aeruginosis lamellis consumit? Qui in ceromate (nam, pro facinus! ne Romanis quidem vitiis laboramus) spectator puerorum rixantium sedet? Qui iumentorum suorum greges in <span class="br"></span><span class="lineNumber">3</span><span class="br"></span> aetatium et colorum paria diducit? Qui athletas novissimos<a class="footnoteLink" href="#note_LCL254_322_1" id="target_note_LCL254_322_1"><sup>1</sup></a> pascit? Quid? illos otiosos vocas, quibus apud tonsorem multae horae transmittuntur, dum decerpitur, si quid proxima nocte subcrevit, dum de singulis capillis in consilium itur, dum aut disiecta coma restituitur aut deficiens hinc atque illinc in frontem compellitur? Quomodo irascuntur, si tonsor paulo neglegentior fuit, tamquam virum tonderet! Quomodo excandescunt, si quid ex iuba sua decisum est, si quid extra ordinem iacuit, nisi omnia in anulos suos reciderunt! Quis est istorum qui non malit rem publicam turbari quam comam suam<a class="footnoteLink" href="#note_LCL254_322_2" id="target_note_LCL254_322_2"><sup>2</sup></a>? Qui non sollicitior sit de capitis sui decore quam de salute? Qui non comptior esse malit quam honestior? Hos tu otiosos vocas inter pectinem speculumque occupatos? <span class="br"></span><span class="lineNumber">4</span><span class="br"></span> Quid illi, qui in componendis, audiendis, discendis canticis operati sunt, dum vocem, cuius rectum cursum natura et optimum et simplicissimum fecit, in flexus modulationis inertissimae torquent, quorum digiti aliquod intra se carmen metientes semper sonant, quorum, cum ad res serias, etiam


<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL254_322_1"><a class="footnoteCrossrefLink" href="#target_note_LCL254_322_1" title="Click to highlight in text"><sup class="lineRef">1</sup>novissimos <span class="italic">A</span>: novis cibis <span class="italic">Madvig, Duff</span>: novissimo more <span class="italic">Gertz</span>.</a></li><script type="text/javascript">document.getElementById('note_LCL254_322_1').style.display = "none";</script><li class="note" id="note_LCL254_322_2"><a class="footnoteCrossrefLink" href="#target_note_LCL254_322_2" title="Click to highlight in text"><sup class="lineRef">2</sup>suam <span class="italic">Muretus transfers from</span> <span class="italic">a</span> <span class="italic">place after</span> publicam.</a></li><script type="text/javascript">document.getElementById('note_LCL254_322_2').style.display = "none";</script></ul></section></notes></section>