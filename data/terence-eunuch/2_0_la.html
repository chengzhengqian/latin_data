<section class="div1 language" lang="la"><header><hgroup><h1>The Eunuch</h1></hgroup></header><p class="lineGroup">
<span class="line"><span class="br"></span><span class="lineNumber">20</span><span class="br"></span>Menandri Eunuchum, postquam aediles emerunt,</span><span class="linebreak"></span>
<span class="line">perfecit sibi ut inspiciundi esset copia.</span><span class="linebreak"></span>
<span class="line">magistratus quom ibi adesset, occeptast agi.</span><span class="linebreak"></span>
<span class="line">exclamat furem non poetam fabulam</span><span class="linebreak"></span>
<span class="line">dedisse, et nil dedisse verborum tamen.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Colacem esse Naevi et Plauti veterem fabulam:</span><span class="linebreak"></span>
<span class="line">parasiti personam inde ablatam et militis.</span><span class="linebreak"></span>
<span class="line">si id est peccatum, peccatum imprudentiast</span><span class="linebreak"></span>
<span class="line">poetae, non quo furtum facere studuerit.</span><span class="linebreak"></span>
<span class="line">id ita esse vos iam iudicare poteritis.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Colax Menandrist, in east parasitus colax</span><span class="linebreak"></span>
<span class="line">et miles gloriosus. eas se non negat</span><span class="linebreak"></span>
<span class="line">personas transtulisse in Eunuchum suam</span><span class="linebreak"></span>
<span class="line">ex Graeca. sed eas fabulas factas prius</span><span class="linebreak"></span>
<span class="line">Latinas scisse sese, id vero pernegat.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>quod si personis isdem huic uti non licet,</span><span class="linebreak"></span>
<span class="line">qui magis licet currentem servom scribere,</span><span class="linebreak"></span>
<span class="line">bonas matronas facere, meretrices malas,</span><span class="linebreak"></span>
<span class="line">parasitum edacem, gloriosum militem,</span><span class="linebreak"></span>
<span class="line">puerum supponi, falli per servom senem,</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>amare, odisse, suspicari? denique</span><span class="linebreak"></span>
<span class="line">nullumst iam dictum quod non dictum sit prius.</span><span class="linebreak"></span>
<span class="line">qua re aequomst vos cognoscere atque ignoscere</span><span class="linebreak"></span>
<span class="line">quae veteres factitarunt si faciunt novi.</span><span class="linebreak"></span>
<span class="line">date operam, cum silentio animum attendite,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>ut pernoscatis quid sibi Eunuchus velit.</span><span class="linebreak"></span>
</p>
<notes><section class="footnotes"><ul><li class="note text" id="note_LCL022_318_33"><sup class="lineRef">33</sup>eas fabulas <span class="italic">codd.</span>, eas ab aliis <span class="italic">Ritchl,</span> ea ex fabula <span class="italic">Fleckeisen</span>
</li></ul></section></notes></section>