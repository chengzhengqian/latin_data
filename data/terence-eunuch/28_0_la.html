<section class="div1 language" lang="la"><header><hgroup><h1>The Eunuch</h1></hgroup></header><div class="sp"><p class="lineGroup">
</p><p class="lineGroup">
<span class="sc">iii.</span> iii: <span class="sc">chremes. pythias.</span>
</p></div>
<div class="sp inline"><p class="lineGroup">
<span class="line"><span class="speaker">
<span class="sc">chr</span>
</span> profecto quanto magis magisque cogito,</span><span class="linebreak"></span>
<span class="line">nimirum dabit haec Thais mi magnum malum:</span><span class="linebreak"></span>
<span class="line">ita me ab ea astute video labefactarier,</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>iam tum quom primum iussit me ad se accersier.</span><span class="linebreak"></span>
<span class="line">roget quis “quid tibi cum illa?”: ne noram quidem.</span><span class="linebreak"></span>
<span class="line">ubi veni, causam ut ibi manerem repperit;</span><span class="linebreak"></span>
<span class="line">ait rem divinam fecisse et rem seriam</span><span class="linebreak"></span>
<span class="line">velle agere mecum. iam tum erat suspicio</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>dolo malo haec fieri omnia. ipsa accumbere</span><span class="linebreak"></span>
<span class="line">mecum, mihi sese dare, sermonem quaerere.</span><span class="linebreak"></span>
<span class="line">ubi friget, huc evasit, quam pridem pater</span><span class="linebreak"></span>
<span class="line">mihi et mater mortui essent: dico, iamdiu.</span><span class="linebreak"></span>
<span class="line">rus Sunii ecquod habeam et quam longe a mari:</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>credo ei placere hoc; sperat se a me avellere.</span><span class="linebreak"></span>
<span class="line">postremo, ecqua inde parva periisset soror,</span><span class="linebreak"></span>
<span class="line">ecquis cum ea una, quid habuisset quom perit,</span><span class="linebreak"></span>
<span class="line">ecquis eam posset noscere. haec quor quaeritet?</span><span class="linebreak"></span>
<span class="line">nisi si illa forte, quae olim periit parvola</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>soror, hanc se intendit esse, ut est audacia.</span><span class="linebreak"></span>
<span class="line">verum ea si vivit annos natast sedecim,</span><span class="linebreak"></span>
<span class="line">non maior; Thais quam ego sum maiusculast.</span><span class="linebreak"></span>
<span class="line">misit porro orare ut venirem serio.</span><span class="linebreak"></span>
<span class="line">aut dicat quid volt aut molesta ne siet;</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>non hercle veniam tertio. heus, heus, ecquis hic?</span><span class="linebreak"></span>
<span class="line">ego sum Chremes.</span><span class="linebreak"></span>
</p></div>
<div class="sp inline"><p class="lineGroup">
<span class="line indent6"><span class="speaker">
<span class="sc">pyth</span>
</span> o capitulum lepidissumum!</span><span class="linebreak"></span>
</p></div><notes></notes></section>