<section class="div1 language" lang="la"><header><hgroup><h1>Minor Latin Poets</h1></hgroup></header><p class="lineGroup">
<span class="line"><span class="br"></span><span class="lineNumber">295</span><span class="br"></span>cura sit atque toros manibus percurrere equorum,</span><span class="linebreak"></span>
<span class="line">gaudeat ut plausu sonipes laetumque relaxet</span><span class="linebreak"></span>
<span class="line">corpus et altores rapiat per viscera sucos.</span><span class="linebreak"></span>
<span class="line">id curent famuli comitumque animosa iuventus.</span><span class="linebreak"></span>
<span class="line indent2">nec non et casses idem venatibus aptos</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>atque plagas longoque meantia retia tractu</span><span class="linebreak"></span>
<span class="line">addiscant raris semper contexere nodis</span><span class="linebreak"></span>
<span class="line">et servare modum maculis linoque tenaci.</span><span class="linebreak"></span>
<span class="line">linea quin etiam, magnos circumdare saltus</span><span class="linebreak"></span>
<span class="line">quae possit volucresque metu concludere praedas,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>digerat innexas non una ex alite pinnas.</span><span class="linebreak"></span>
<span class="line">namque ursos magnosque sues cervosque fugaces</span><span class="linebreak"></span>
<span class="line">et vulpes acresque lupos ceu fulgura caeli</span><span class="linebreak"></span>
<span class="line">terrificant linique vetant transcendere septum.</span><span class="linebreak"></span>
<span class="line">has igitur vario semper fucare veneno</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>curabis niveisque alios miscere colores</span><span class="linebreak"></span>
<span class="line">alternosque metus subtegmine tendere longo.</span><span class="linebreak"></span>
<span class="line">dat tibi pinnarum terrentia milia vultur,</span><span class="linebreak"></span>
<span class="line">dat Libye, magnarum avium fecunda creatrix,</span><span class="linebreak"></span>
<span class="line">dantque grues cycnique senes et candidus anser,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>dant quae fluminibus crassisque paludibus errant</span><span class="linebreak"></span>
<span class="line">pellitosque pedes stagnanti gurgite tingunt.</span><span class="linebreak"></span>
<span class="line">hinc mage puniceas nativo munere sumes:</span><span class="linebreak"></span>
<span class="line">namque illic sine fine greges florentibus alis</span><span class="linebreak"></span>
<span class="line">invenies avium suavique rubescere luto</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>et sparsos passim tergo vernare colores.</span><span class="linebreak"></span>
<span class="line">his ita dispositis hiemis sub tempus aquosae</span><span class="linebreak"></span>
<span class="line">incipe veloces catulos immittere pratis,</span><span class="linebreak"></span>
<span class="line">incipe cornipedes latos agitare per agros.</span><span class="linebreak"></span>
</p><notes></notes></section>