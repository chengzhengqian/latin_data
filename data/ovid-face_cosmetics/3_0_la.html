<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Disce age, cum teneros somnus dimiserit artus,</span><span class="linebreak"></span>
<span class="line indent1">Candida quo possint ora nitere modo.</span><span class="linebreak"></span>
<span class="line">Hordea, quae Libyci ratibus misere coloni,</span><span class="linebreak"></span>
<span class="line indent1">Exue de palea tegminibusque suis.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Par ervi mensura decem madefiat ab ovis:</span><span class="linebreak"></span>
<span class="line indent1">Sed cumulent libras hordea nuda duas.</span><span class="linebreak"></span>
<span class="line">Haec ubi ventosas fuerint siccata per auras,</span><span class="linebreak"></span>
<span class="line indent1">Lenta iube scabra frangat asella mola:</span><span class="linebreak"></span>
<span class="line">Et quae prima cadent vivaci cornua cervo,</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>Contere in haec (solidi sexta fac assis eat).</span><span class="linebreak"></span>
<span class="line">Iamque ubi pulvereae fuerint confusa farinae,</span><span class="linebreak"></span>
<span class="line indent1">Protinus in cumeris omnia cerne cavis.</span><span class="linebreak"></span>
<span class="line">Adice narcissi bis sex sine cortice bulbos,</span><span class="linebreak"></span>
<span class="line indent1">Strenua quos puro marmore dextra terat.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Sextantemque trahat gummi cum semine Tusco:</span><span class="linebreak"></span>
<span class="line indent1">Huc novies tanto plus tibi mellis eat.</span><span class="linebreak"></span>
<span class="line">Quaecumque afficiet tali medicamine vultum</span><span class="linebreak"></span>
<span class="line indent1">Fulgebit speculo levior ipsa suo.</span><span class="linebreak"></span>
<span class="line">Nec tu pallentes dubita torrere lupinos,</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>Et simul inflantes corpora frige fabas;</span><span class="linebreak"></span>
<span class="line">Utraque sex habeant aequo discrimine libras,</span><span class="linebreak"></span>
<span class="line indent1">Utraque da nigris comminuenda molis.</span><span class="linebreak"></span>
<span class="line">Nec cerussa tibi nec nitri spuma rubentis</span><span class="linebreak"></span>
<span class="line indent1">Desit et Illyrica quae venit iris humo.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Da validis iuvenum pariter subigenda lacertis:</span><span class="linebreak"></span>
<span class="line indent1">Sed iustum tritis uncia pondus erit.</span><span class="linebreak"></span>
<span class="line">Addita de querulo volucrum medicamina nido</span><span class="linebreak"></span>
<span class="line indent1">Ore fugant maculas: alcyonea vocant.</span><span class="linebreak"></span>
</p><notes><section class="footnotes"><ul><li class="note text" id="note_LCL232_6_62"><sup class="lineRef">62</sup>in cumeris <span class="italic">edd.</span>: innumeris <span class="italic">MSS.</span></li></ul></section></notes></section>