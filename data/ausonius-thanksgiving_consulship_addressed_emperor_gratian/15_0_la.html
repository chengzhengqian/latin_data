<section class="div1 language" lang="la"><header><hgroup><h1>Ausonius</h1></hgroup></header><section class="div2"><p class="noindent">
<span class="italic">volutarem:</span> o profundi altitudo secreti! habes ergo consiliatorem et non metuis proditorem. <span class="italic">ut me nosti:</span> quid familiarius, <span class="italic">ut facere debui:</span> quid constantius, <span class="italic">ut velle te scivi:</span> quid dici blandius potest? <span class="italic">consilium meum ad deum retuli.</span> et quemadmodum <span class="italic">solus,</span> cui praesto est tam grande consilium? an plenius cum senatu, cum equestri ordine, cum plebe Romana, cum exercitu tuo et provinciis omnibus deliberasses? <span class="italic">consilium meum ad deum retuli.</span> non ut, credo, novum sumeres, sed ut sanctius fieret, quod volebas. <span class="italic">eius auctoritati obsecutus</span>: scilicet ut in consecrando patre, in ulciscendo patruo, in cooptando fratre fecisti. <span class="italic">te consulem designavi et declaravi et priorem nuncupavi.</span> quis haec verba te docuit? ego tam propria et tam Latina nescivi. <span class="italic">designavi et declaravi et nuncupavi.</span> non fit hoc temere. habet moras suas dispertitis gradibus tam matura cunctatio. has ego litteras tuas si in omnibus pilis atque porticibus, unde de plano legi possint, instar edicti pendere mandavero, nonne tot statuis honorabor, quot fuerint paginae libellorum?</p>
</section>
<section class="div2">
<p>XI. Sed ad blandiora festino. ab hac enim litterarum ad me datarum parte digressus, eo quoque descendisti, ut quaereres, qualis ad me trabea mitteretur. omne largitionum tuarum ministerium sollicitudine fatigasti. non ergo supra consulatum mihi
</p></section><notes></notes></section>