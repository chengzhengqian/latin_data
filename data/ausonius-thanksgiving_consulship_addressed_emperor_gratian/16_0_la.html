<section class="div1 language" lang="la"><header><hgroup><h1>Ausonius</h1></hgroup></header><section class="div2"><p class="noindent">
est adhibita per te cura tam diligens, pro me cura tam felix? in Illyrico arma quatiuntur: tu mea causa per Gallias civilium decorum indumenta dispensas, loricatus de toga mea tractas, in procinctu et cum maxime dimicaturus palmatae vestis meae ornamenta disponis: feliciter et bono omine. namque iste habitus, ut in pace consulis est, sic in victoria triumphantis. parum est, si, qualis ad me trabea mittatur, interroges: te coram promi iubes. nec satis habes, ut largitionum ministri ex more fungantur: eligis ipse de multis et, cum elegeris, munera tua verborum honore prosequeris. <span class="italic">palmatam,</span> inquis, <span class="italic">tibi misi, in qua divus Constantius parens noster intextus est.</span> me beatum, cuius insignibus talis cura praestatur! haec plane, haec est picta, ut dicitur, vestis, non magis auro suo quam tuis verbis. sed multo plura sunt in eius ornatu, quae per te instructus intellego. geminum quippe in uno habitu radiat nomen Augusti. Constantius in argumento vestis intexitur, Gratianus in muneris honore sentitur.</p>
</section>
<section class="div2">
<p>XII. Accessit tam inpenso beneficio tuo pondus quorundam sciscitatione cumulatum. interrogatus, quem priorem decerneres consulem, <span class="italic">nec dubitandum</span></p>
<span class="br"></span><span class="lineNumber"></span><span class="br"></span>
</section><notes></notes></section>