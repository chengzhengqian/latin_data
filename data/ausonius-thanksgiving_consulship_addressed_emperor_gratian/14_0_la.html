<section class="div1 language" lang="la"><header><hgroup><h1>Ausonius</h1></hgroup></header><section class="div2"><p class="noindent">
centuriata dicentur? an ut quondam pontificalia vocabuntur, sine arbitrio multitudinis sacerdotum tractata collegio? sic potius, sic vocentur quae tu pontifex maximus deo participatus habuisti.</p>
<p>Non est ingenii mei, piissime imperator, talia comminisci. verba sunt litterarum tuarum: quibus apud me auctoritatem summi numinis et tuae voluntatis amplificas. sic enim loqueris: <span class="italic">cum de consulibus in annum creandis solus mecum volutarem, ut me nosti atque ut facere debui et velle te scivi, consilium meum ad deum retuli. eius auctoritati obsecutus te consulem designavi et declaravi et priorem nuncupavi,</span> cuius orationis ordo lucidior? quae doctrina tam diligens propriis comitiorum verbis loqui nec vocabulis moris antiqui nomina peregrina miscere? valete modo, classes populi et urbanarum tribuum praerogativae et centuriae iure vocatae. quae comitia pleniora umquam fuerunt quam quibus praestitit deus consilium, imperator obsequium?</p>
</section>
<section class="div2">
<p>X. Et nunc ego, piissime imperator, ne fastigium auditorii sacri, dictorum tuorum timidus interpres, offendam, divinitatis tuae pro! levi cum piaculo verba transcurro. <span class="italic">cum de consulibus</span>, inquis, <span class="italic">in annum creandis:</span> erudita vox et cura sollemnis! <span class="italic">mecum</span>
<span class="br"></span><span class="lineNumber"></span><span class="br"></span>
</p></section><notes></notes></section>