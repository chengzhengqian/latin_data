<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line"><span class="br"></span><span class="lineNumber">145</span><span class="br"></span>At non ille deus pacem intra moenia finit:</span><span class="linebreak"></span>
<span class="line indent1">Auxilium toto spargit in orbe suum.</span><span class="linebreak"></span>
<span class="line">Quid tamen hoc prodest, media si luce palamque</span><span class="linebreak"></span>
<span class="line indent1">Verberor et tutae non licet esse nuci?</span><span class="linebreak"></span>
<span class="line">Ergo nec nidos foliis haerere nec ullam</span><span class="linebreak"></span>
<span class="line indent1"><span class="br"></span><span class="lineNumber">150</span><span class="br"></span>Sedibus in nostris stare videtis avem.</span><span class="linebreak"></span>
<span class="line">At lapis, in ramo sedit quicumque bifurco,</span><span class="linebreak"></span>
<span class="line indent1">Haeret, et ut capta victor in arce manet.</span><span class="linebreak"></span>
<span class="line">Cetera saepe tamen potuere admissa negari,</span><span class="linebreak"></span>
<span class="line indent1">Et crimen nox est infitiata suum:</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>Nostra notat fusco digitos iniuria suco</span><span class="linebreak"></span>
<span class="line indent1">Cortice contactas inficiente manus.</span><span class="linebreak"></span>
<span class="line">Ille cruor meus est, illo maculata cruore</span><span class="linebreak"></span>
<span class="line indent1">Non profectura dextra lavatur aqua.</span><span class="linebreak"></span>
<span class="line">O, ego, cum longae venerunt taedia vitae,</span><span class="linebreak"></span>
<span class="line indent1"><span class="br"></span><span class="lineNumber">160</span><span class="br"></span>Optavi quotiens arida facta mori!</span><span class="linebreak"></span>
<span class="line">Optavi quotiens aut caeco turbine verti</span><span class="linebreak"></span>
<span class="line indent1">Aut valido missi fulminis igne peti!</span><span class="linebreak"></span>
<span class="line">Atque utinam subitae raperent mea poma procellae,</span><span class="linebreak"></span>
<span class="line indent1">Vel possem fructus excutere ipsa meos!</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Sic, ubi detracta est a te tibi causa pericli,</span><span class="linebreak"></span>
<span class="line indent1">Quod superest, tutum, Pontice castor, habes.</span><span class="linebreak"></span>
<span class="line">Quid mihi tunc animi est, ubi sumit tela viator</span><span class="linebreak"></span>
<span class="line indent1">Atque oculis plagae destinat ante locum?</span><span class="linebreak"></span>
<span class="line">Nec vitare licet moto fera vulnera trunco,</span><span class="linebreak"></span>
<span class="line indent1"><span class="br"></span><span class="lineNumber">170</span><span class="br"></span>Quem sub humo radix curvaque vincla tenent.</span><span class="linebreak"></span>
<span class="line">Corpora praebemus plagis, ut saepe sagittis,</span><span class="linebreak"></span>
<span class="line indent1">Quem populus manicas deposuisse vetat,</span><span class="linebreak"></span>
<span class="line">Utve gravem candens ubi tolli vacca securim</span><span class="linebreak"></span>
<span class="line indent1">Aut stringi cultros in sua colla videt.</span><span class="linebreak"></span>
</p><notes></notes></section>