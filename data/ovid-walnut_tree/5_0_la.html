<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">At rubus et sentes tantummodo laedere natae</span><span class="linebreak"></span>
<span class="line indent1">Spinaque vindicta cetera tuta sua est.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Me, quia nec noceo nec obuncis vindicor hamis,</span><span class="linebreak"></span>
<span class="line indent1">Missa petunt avida saxa proterva manu.</span><span class="linebreak"></span>
<span class="line">Quid si non aptas solem vitantibus umbras,</span><span class="linebreak"></span>
<span class="line indent1">Finditur Icario cum cane terra, darem?</span><span class="linebreak"></span>
<span class="line">Quid nisi suffugium nimbos vitantibus essem,</span><span class="linebreak"></span>
<span class="line indent1"><span class="br"></span><span class="lineNumber">120</span><span class="br"></span>Non expectata cum venit imber aqua?</span><span class="linebreak"></span>
<span class="line">Omnia cum faciam, cum praestem sedula cunctis</span><span class="linebreak"></span>
<span class="line indent1">Officium, saxis officiosa petor.</span><span class="linebreak"></span>
<span class="line">Haec mihi perpessae domini patienda querela est:</span><span class="linebreak"></span>
<span class="line indent1">Causa habeor, quare sit lapidosus ager;</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Dumque repurgat humum collectaque saxa remittit,</span><span class="linebreak"></span>
<span class="line indent1">Semper habent in me tela parata viae.</span><span class="linebreak"></span>
<span class="line">Ergo invisa aliis uni mihi frigora prosunt:</span><span class="linebreak"></span>
<span class="line indent1">Illo me tutam tempore praestat hiems.</span><span class="linebreak"></span>
<span class="line">Nuda quidem tunc sum, nudam tamen expedit esse,</span><span class="linebreak"></span>
<span class="line indent1"><span class="br"></span><span class="lineNumber">130</span><span class="br"></span>Non spolium de me quod petat hostis habet.</span><span class="linebreak"></span>
<span class="line">At simul induimus nostris sua munera ramis,</span><span class="linebreak"></span>
<span class="line indent1">Saxa novos fructus grandine plura petunt.</span><span class="linebreak"></span>
<span class="line">Forsitan hic aliquis dicat “quae publica tangunt,</span><span class="linebreak"></span>
<span class="line indent1">Carpere concessum est: hoc via iuris habet.”</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Si licet hoc, oleas destringite, caedite messes;</span><span class="linebreak"></span>
<span class="line indent1">Improbe, vicinum carpe, viator, holus.</span><span class="linebreak"></span>
<span class="line">Intret et Urbanas eadem petulantia portas,</span><span class="linebreak"></span>
<span class="line indent1">Sitque tuis muris, Romule, iuris idem:</span><span class="linebreak"></span>
<span class="line">Quilibet argentum prima de fronte tabernae</span><span class="linebreak"></span>
<span class="line indent1"><span class="br"></span><span class="lineNumber">140</span><span class="br"></span>Tollat et ad gemmas quilibet alter eat;</span><span class="linebreak"></span>
<span class="line">Auferat hic aurum, peregrinos ille lapillos,</span><span class="linebreak"></span>
<span class="line indent1">Et, quascumque potest tangere, tollat opes.</span><span class="linebreak"></span>
<span class="line">Sed neque tolluntur nec, dum regit omnia Caesar,</span><span class="linebreak"></span>
<span class="line indent1">Incolumis tanto praeside raptor erit.</span><span class="linebreak"></span>
</p><notes></notes></section>