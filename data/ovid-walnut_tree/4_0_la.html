<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Haec ubi distincta est gradibus, quae constitit intus</span><span class="linebreak"></span>
<span class="line indent1">Quot tetigit virgas, tot capit ipsa nuces.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Vas quoque saepe cavum spatio distante locatur,</span><span class="linebreak"></span>
<span class="line indent1">In quod missa levi nux cadat una manu.</span><span class="linebreak"></span>
</p>
<p class="lineGroup">
<span class="line">Felix, secreto quae nata est arbor in arvo</span><span class="linebreak"></span>
<span class="line indent1">Et soli domino ferre tributa potest:</span><span class="linebreak"></span>
<span class="line">Non hominum strepitus audit, non illa rotarum,</span><span class="linebreak"></span>
<span class="line indent1"><span class="br"></span><span class="lineNumber">90</span><span class="br"></span>Non a vicina pulverulenta via est:</span><span class="linebreak"></span>
<span class="line">Illa suo, quaecumque tulit, dare dona colono</span><span class="linebreak"></span>
<span class="line indent1">Et plenos fructus adnumerare potest.</span><span class="linebreak"></span>
<span class="line">At mihi maturos numquam licet edere fetus,</span><span class="linebreak"></span>
<span class="line indent1">Ante diemque meae decutiuntur opes.</span><span class="linebreak"></span>
<span class="line">Lamina mollis adhuc tenero est in lacte, quod intra est,</span><span class="linebreak"></span>
<span class="line indent1"><span class="br"></span><span class="lineNumber">96</span><span class="br"></span>Nec mala sunt ulli nostra futura bono:</span><span class="linebreak"></span>
<span class="line">Iam tamen invenio qui me iaculentur et ictu</span><span class="linebreak"></span>
<span class="line indent1">Praefestinato munus inane petant.</span><span class="linebreak"></span>
<span class="line">Si fiat rapti, fiat mensura relicti,</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>Maiorem domini parte, viator, habes.</span><span class="linebreak"></span>
<span class="line">Saepe aliquis, foliis ubi nuda cacumina vidit,</span><span class="linebreak"></span>
<span class="line indent1">Esse putat Boreae triste furentis opus;</span><span class="linebreak"></span>
<span class="line">Aestibus hic, hic me spoliatam frigore credit;</span><span class="linebreak"></span>
<span class="line indent1">Est quoque, qui crimen grandinis esse putet.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>At mihi nec grando, duris invisa colonis,</span><span class="linebreak"></span>
<span class="line indent1">Nec ventus fraudi solve geluve fuit:</span><span class="linebreak"></span>
<span class="line">Fructus obest, peperisse nocet, nocet esse feracem.</span><span class="linebreak"></span>
<span class="line indent1">Quaeque fuit multis, ei mihi, praeda malo est.</span><span class="linebreak"></span>
<span class="line">Praeda malo, Polydore, fuit tibi; praeda nefandae</span><span class="linebreak"></span>
<span class="line indent1"><span class="br"></span><span class="lineNumber">110</span><span class="br"></span>Coniugis Aonium misit in arma virum.</span><span class="linebreak"></span>
<span class="line">Hesperii regis pomaria tuta fuissent,</span><span class="linebreak"></span>
<span class="line indent1">Una sed inmensas arbor habebat opes.</span><span class="linebreak"></span>
</p><notes><section class="footnotes"><ul><li class="note text" id="note_LCL232_300_84"><sup class="lineRef">84</sup>virgas <span class="italic">some edd.:</span> virga MSS.</li></ul></section></notes></section>