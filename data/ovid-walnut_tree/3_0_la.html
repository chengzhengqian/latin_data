<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Sed, puto, magna mea est operoso cura colono!</span><span class="linebreak"></span>
<span class="line indent1">Inveniat, dederit quid mihi praeter humum.</span><span class="linebreak"></span>
<span class="line">Sponte mea facilis contempto nascor in agro,</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>Parsque loci, qua sto, publica paene via est.</span><span class="linebreak"></span>
<span class="line">Me sata ne laedam, quoniam et sata laedere dicor,</span><span class="linebreak"></span>
<span class="line indent1">Imus in extremo margine fundus habet.</span><span class="linebreak"></span>
<span class="line">Non mihi falx nimias Saturnia deputat umbras,</span><span class="linebreak"></span>
<span class="line indent1">Duratam renovat non mihi fossor humum;</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Sole licet siccaque siti peritura laborem,</span><span class="linebreak"></span>
<span class="line indent1">Irriguae dabitur non mihi sulcus aquae.</span><span class="linebreak"></span>
<span class="line">At cum maturas fisso nova cortice rimas</span><span class="linebreak"></span>
<span class="line indent1">Nux agit, ad partes pertica saeva venit;</span><span class="linebreak"></span>
<span class="line">Pertica dat plenis inmitia vulnera ramis,</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>Ne possim lapidum verbera sola queri:</span><span class="linebreak"></span>
<span class="line">Poma cadunt mensis non interdicta secundis</span><span class="linebreak"></span>
<span class="line indent1">Et condit lectas parca colona nuces.</span><span class="linebreak"></span>
<span class="line">Has puer aut certo rectas dilaminat ictu</span><span class="linebreak"></span>
<span class="line indent1">Aut pronas digito bisve semelve petit.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Quattuor in nucibus, non amplius, alea tota est,</span><span class="linebreak"></span>
<span class="line indent1">Cum sibi suppositis additur una tribus.</span><span class="linebreak"></span>
<span class="line">Per tabulae clivum labi iubet alter et optat,</span><span class="linebreak"></span>
<span class="line indent1">Tangat ut e multis quaelibet una suam.</span><span class="linebreak"></span>
<span class="line">Est etiam, par sit numerus qui dicat an impar,</span><span class="linebreak"></span>
<span class="line indent1"><span class="br"></span><span class="lineNumber">80</span><span class="br"></span>Ut divinatas auferat augur opes.</span><span class="linebreak"></span>
<span class="line">Fit quoque de creta, qualem caeleste figuram</span><span class="linebreak"></span>
<span class="line indent1">Sidus et in Graecis littera quarta gerit.</span><span class="linebreak"></span>
</p><notes></notes></section>