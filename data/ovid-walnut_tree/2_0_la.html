<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Si sciat hoc vitis, nascentes supprimet uvas,</span><span class="linebreak"></span>
<span class="line indent1">Orbaque, si sciat hoc, Palladis arbor erit:</span><span class="linebreak"></span>
<span class="line">Hoc in notitiam veniat maloque piroque:</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>Destituent silvas utraque poma suas:</span><span class="linebreak"></span>
<span class="line">Audiat hoc cerasus, bacas exire vetabit;</span><span class="linebreak"></span>
<span class="line indent1">Audiat hoc ficus, stipes inanis erit.</span><span class="linebreak"></span>
<span class="line">Non equidem invideo: numquid tamen ulla feritur</span><span class="linebreak"></span>
<span class="line indent1">Quae sterilis sola conspicienda coma est?</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Cernite sinceros omnes ex ordine truncos,</span><span class="linebreak"></span>
<span class="line indent1">Qui modo nil quare percutiantur habent.</span><span class="linebreak"></span>
<span class="line">At mihi saeva nocent mutilatis vulnera ramis,</span><span class="linebreak"></span>
<span class="line indent1">Nudaque deiecto cortice ligna patent.</span><span class="linebreak"></span>
<span class="line">Non odium facit hoc, sed spes inducta rapinae:</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>Sustineant aliae poma, querentur idem.</span><span class="linebreak"></span>
</p>
<p class="lineGroup">
<span class="line">Sic reus ille fere est de quo victoria lucro</span><span class="linebreak"></span>
<span class="line indent1">Esse potest; inopis vindice facta carent:</span><span class="linebreak"></span>
<span class="line">Sic timet insidias qui se scit ferre viator</span><span class="linebreak"></span>
<span class="line indent1">Cur timeat: tutum carpit inanis iter:</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Sic ego sola petor, solam quia causa petendi est;</span><span class="linebreak"></span>
<span class="line indent1">Frondibus intactis cetera turba viret.</span><span class="linebreak"></span>
<span class="line">Nam quod habent frutices aliquando proxima nostris</span><span class="linebreak"></span>
<span class="line indent1">Fragmina, quod laeso vimine multa iacent,</span><span class="linebreak"></span>
<span class="line">Non istis sua facta nocent: vicinia damno est:</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>Excipiunt ictu saxa repulsa meo;</span><span class="linebreak"></span>
<span class="line">Idque fide careat, si non, quae longius absunt</span><span class="linebreak"></span>
<span class="line indent1">Nativum retinent inviolata decus.</span><span class="linebreak"></span>
<span class="line">Ergo si sapiant et mentem verba sequantur,</span><span class="linebreak"></span>
<span class="line indent1">Devoveant umbras proxima quaeque meas.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Quam miserum est, odium damnis accedere nostris</span><span class="linebreak"></span>
<span class="line indent1">Meque ream nimiae proximitatis agi!</span><span class="linebreak"></span>
</p><notes><section class="footnotes"><ul><li class="note text" id="note_LCL232_296_32"><sup class="lineRef">32</sup>Only <span class="italic">F</span> has this reading; the other <span class="italic">MSS.</span> have “audiat hoc cerasus: stipes inanis erit” as pentameter, and different lines for the hexameter, <span class="italic">e.g.</span> “quaeque sibi vario distinguit poma colore” (which is also found in the margin of <span class="italic">F</span>).</li></ul></section></notes></section>