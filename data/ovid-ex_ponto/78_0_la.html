<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">dignus es argento, fulvo quoque dignior auro,</span><span class="linebreak"></span>
<span class="line indent2">sed te, cum donas, ista iuvare solent.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>nec tamen haec loca sunt ullo pretiosa metallo:</span><span class="linebreak"></span>
<span class="line indent2">hostis ab agricola vix sinit illa fodi.</span><span class="linebreak"></span>
<span class="line">purpura saepe tuos fulgens praetexit amictus.</span><span class="linebreak"></span>
<span class="line indent2">sed non Sarmatico tingitur illa mari.</span><span class="linebreak"></span>
<span class="line">vellera dura ferunt pecudes, et Palladis uti</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>arte Tomitanae non didicere nurus.</span><span class="linebreak"></span>
<span class="line">femina pro lana Cerealia munera frangit,</span><span class="linebreak"></span>
<span class="line indent2">suppositoque gravem vertice portat aquam.</span><span class="linebreak"></span>
<span class="line">non hic pampineis amicitur vitibus ulmus,</span><span class="linebreak"></span>
<span class="line indent2">nulla premunt ramos pondere poma suo.<a class="footnoteLink" href="#note_LCL151_418_1" id="target_note_LCL151_418_1"><sup>1</sup></a></span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>tristia deformes pariunt absinthia campi,</span><span class="linebreak"></span>
<span class="line indent2">terraque de fructu quam sit amara docet.</span><span class="linebreak"></span>
<span class="line">nil igitur tota Ponti regione sinistri,</span><span class="linebreak"></span>
<span class="line indent2">quod mea sedulitas mittere posset, erat.</span><span class="linebreak"></span>
<span class="line">clausa tamen misi Scythica tibi tela pharetra:</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>hoste precor fiant illa cruenta tuo.</span><span class="linebreak"></span>
<span class="line">hos habet haec calamos, hos haec habet ora libellos,</span><span class="linebreak"></span>
<span class="line indent2">haec viget in nostris, Maxime, Musa locis!</span><span class="linebreak"></span>
<span class="line">quae quamquam misisse pudet, quia parva videntur,</span><span class="linebreak"></span>
<span class="line indent2">tu tamen haec, quaeso, consule missa boni.</span><span class="linebreak"></span>
</p>
<h3>IX.</h3>
<p class="lineGroup">
<span class="line">Quod sit in his eadem sententia, Brute, libellis,</span><span class="linebreak"></span>
<span class="line indent2">carmina nescio quem carpere nostra refers:</span><span class="linebreak"></span>
<span class="line">nil nisi me terra fruar ut propiore rogare,</span><span class="linebreak"></span>
<span class="line indent2">et quam sim denso cinctus ab hoste loqui.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>o, quam de multis vitium reprehenditur unum!</span><span class="linebreak"></span>
<span class="line indent2">hoc peccat solum si mea Musa, bene est.</span><span class="linebreak"></span>
</p></section><notes><section class="footnotes"><ul><li class="note" id="note_LCL151_418_1"><a class="footnoteCrossrefLink" href="#target_note_LCL151_418_1" title="Click to highlight in text"><sup class="lineRef">1</sup>suos</a></li><script type="text/javascript">document.getElementById('note_LCL151_418_1').style.display = "none";</script></ul></section></notes></section>