<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">cum subito pinnis agitatus inhorruit aër,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>et gemuit parvo mota fenestra sono.</span><span class="linebreak"></span>
<span class="line">territus in cubitum relevo mea membra sinistrum,</span><span class="linebreak"></span>
<span class="line indent2">pulsus et e trepido pectore somnus abit.</span><span class="linebreak"></span>
<span class="line">stabat Amor, vultu non quo prius esse solebat,</span><span class="linebreak"></span>
<span class="line indent2">fulcra tenens laeva tristis acerna manu,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>nec torquem collo, nec habens crinale capillo,</span><span class="linebreak"></span>
<span class="line indent2">nec bene dispositas comptus, ut ante, comas.</span><span class="linebreak"></span>
<span class="line">horrida pendebant molles super ora capilli,</span><span class="linebreak"></span>
<span class="line indent2">est visa est oculis horrida pinna meis,</span><span class="linebreak"></span>
<span class="line">qualis in aeriae tergo solet esse columbae,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>tractatam multae quam tetigere manus.</span><span class="linebreak"></span>
<span class="line">hunc simul agnovi, neque enim mihi notior alter,</span><span class="linebreak"></span>
<span class="line indent2">talibus adfata est libera lingua sonis:</span><span class="linebreak"></span>
<span class="line">“o puer, exilii decepto causa magistro,</span><span class="linebreak"></span>
<span class="line indent2">quem fuit utilius non docuisse mihi,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>huc quoque venisti, pax est ubi tempore nullo,</span><span class="linebreak"></span>
<span class="line indent2">et coit adstrictis barbarus Hister aquis?</span><span class="linebreak"></span>
<span class="line">quae tibi causa viae, nisi uti mala nostra videres?</span><span class="linebreak"></span>
<span class="line indent2">quae sunt, si nescis, invidiosa tibi.</span><span class="linebreak"></span>
<span class="line">tu mihi dictasti iuvenalia carmina primus:</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>apposui senis te duce quinque pedes.</span><span class="linebreak"></span>
<span class="line">nec me Maeonio consurgere carmine nec me</span><span class="linebreak"></span>
<span class="line indent2">dicere magnorum passus es acta ducum.</span><span class="linebreak"></span>
<span class="line">forsitan exiguas, aliquas tamen, arcus et ignes<a class="footnoteLink" href="#note_LCL151_392_1" id="target_note_LCL151_392_1"><sup>1</sup></a></span><span class="linebreak"></span>
<span class="line indent2">ingenii vires comminuere mei.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>namque ego dum canto tua regna tuaeque parentis,</span><span class="linebreak"></span>
<span class="line indent2">in nullum mea mens grande vacavit opus.</span><span class="linebreak"></span>
<span class="line">nec satis hoc fuerat. stulto<a class="footnoteLink" href="#note_LCL151_392_2" id="target_note_LCL151_392_2"><sup>2</sup></a> quoque
carmine feci,</span><span class="linebreak"></span>
<span class="line indent2">Artibus ut posses non rudis esse meis.</span><span class="linebreak"></span>
<span class="line">pro quibus exilium misero est mihi reddita merces,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>id quoque in extremis et sine pace locis.</span><span class="linebreak"></span>
</p></section><notes><section class="footnotes"><ul><li class="note" id="note_LCL151_392_1"><a class="footnoteCrossrefLink" href="#target_note_LCL151_392_1" title="Click to highlight in text"><sup class="lineRef">1</sup>ignis</a></li><script type="text/javascript">document.getElementById('note_LCL151_392_1').style.display = "none";</script><li class="note" id="note_LCL151_392_2"><a class="footnoteCrossrefLink" href="#target_note_LCL151_392_2" title="Click to highlight in text"><sup class="lineRef">2</sup>stultus</a></li><script type="text/javascript">document.getElementById('note_LCL151_392_2').style.display = "none";</script></ul></section></notes></section>