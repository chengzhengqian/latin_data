<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">notior est factus Capaneus a fulminis ictu:</span><span class="linebreak"></span>
<span class="line indent2">notus humo mersis Amphiaraus equis.</span><span class="linebreak"></span>
<span class="line">si minus errasset, notus minus esset Ulixes:</span><span class="linebreak"></span>
<span class="line indent2">magna Philoctetae vulnere fama suo est.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>si locus est aliquis tanta inter nomina parvis,</span><span class="linebreak"></span>
<span class="line indent2">nos quoque conspicuos nostra ruina facit.</span><span class="linebreak"></span>
<span class="line">nec te nesciri patitur mea pagina, qua non</span><span class="linebreak"></span>
<span class="line indent2">inferius Coa Bittide<a class="footnoteLink" href="#note_LCL151_376_1" id="target_note_LCL151_376_1"><sup>1</sup></a> nomen
habes.</span><span class="linebreak"></span>
<span class="line">quicquid ages igitur, scaena spectabere magna,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>et pia non paucis<a class="footnoteLink" href="#note_LCL151_376_2" id="target_note_LCL151_376_2"><sup>2</sup></a> testibus uxor
eris.</span><span class="linebreak"></span>
<span class="line">crede mihi, quotiens laudaris carmine nostro,</span><span class="linebreak"></span>
<span class="line indent2">qui legit has laudes, an mereare rogat.</span><span class="linebreak"></span>
<span class="line">utque favere reor plures virtutibus istis,</span><span class="linebreak"></span>
<span class="line indent2">sic tua non paucae carpere facta volent.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>quarum tu praesta ne livor dicere possit</span><span class="linebreak"></span>
<span class="line indent2">“haec est pro miseri lenta salute viri.”</span><span class="linebreak"></span>
<span class="line">cumque ego deficiam, nec possim ducere currum,</span><span class="linebreak"></span>
<span class="line indent2">fac tu sustineas debile sola iugum.</span><span class="linebreak"></span>
<span class="line">ad medicum specto venis fugientibus aeger:</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>ultima pars animae dum mihi restat, ades;</span><span class="linebreak"></span>
<span class="line">quodque ego praestarem, si te magis ipse valerem,</span><span class="linebreak"></span>
<span class="line indent2">id mihi, cum valeas fortius ipsa, refer.</span><span class="linebreak"></span>
<span class="line">exigit hoc socialis amor foedusque maritum:</span><span class="linebreak"></span>
<span class="line indent2">moribus hoc, coniunx, exigis ipsa tuis.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>hoc domui debes, de qua censeris, ut illam</span><span class="linebreak"></span>
<span class="line indent2">non magis officiis quam probitate colas.</span><span class="linebreak"></span>
<span class="line">cuncta licet facias, nisi eris laudabilis uxor,</span><span class="linebreak"></span>
<span class="line indent2">non poterit credi Marcia culta tibi.</span><span class="linebreak"></span>
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL151_376_1"><a class="footnoteCrossrefLink" href="#target_note_LCL151_376_1" title="Click to highlight in text"><sup class="lineRef">1</sup>bit tibi de <span class="italic">etc. corr. Merkel</span></a></li><script type="text/javascript">document.getElementById('note_LCL151_376_1').style.display = "none";</script><li class="note" id="note_LCL151_376_2"><a class="footnoteCrossrefLink" href="#target_note_LCL151_376_2" title="Click to highlight in text"><sup class="lineRef">2</sup>parvis</a></li><script type="text/javascript">document.getElementById('note_LCL151_376_2').style.display = "none";</script></ul></section></notes></section>