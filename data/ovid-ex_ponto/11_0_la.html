<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">55</span><span class="br"></span>quocumque aspicias,<a class="footnoteLink" href="#note_LCL151_284_1" id="target_note_LCL151_284_1"><sup>1</sup></a> campi cultore
carentes</span><span class="linebreak"></span>
<span class="line indent2">vastaque, quae nemo vindicat, arva iacent.</span><span class="linebreak"></span>
<span class="line">hostis adest dextra laevaque a parte timendus,</span><span class="linebreak"></span>
<span class="line indent2">vicinoque metu terret utrumque latus.</span><span class="linebreak"></span>
<span class="line">altera Bistonias pars est sensura sarisas,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>altera Sarmatica spicula missa manu.</span><span class="linebreak"></span>
<span class="line">i nunc et veterum nobis exempla virorum</span><span class="linebreak"></span>
<span class="line indent2">qui forti casum mente tulere refer,</span><span class="linebreak"></span>
<span class="line">et grave magnanimi robur mirare Rutili</span><span class="linebreak"></span>
<span class="line indent2">non usi reditus condicione dati.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Smyrna virum tenuit, non Pontus et hostica tellus,</span><span class="linebreak"></span>
<span class="line indent2">paene minus nullo Smyrna petenda loco.</span><span class="linebreak"></span>
<span class="line">non doluit patria cynicus procul esse Sinopeus,</span><span class="linebreak"></span>
<span class="line indent2">legit enim sedes, Attica terra, tuas.</span><span class="linebreak"></span>
<span class="line">arma Neoclides qui Persica contudit armis,</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>Argolica primam sensit in urbe fugam.</span><span class="linebreak"></span>
<span class="line">pulsus Aristides patria Lacedaemona fugit,</span><span class="linebreak"></span>
<span class="line indent2">inter quas dubium, quae prior esset, erat.</span><span class="linebreak"></span>
<span class="line">caede puer facta Patroclus Opunta reliquit,</span><span class="linebreak"></span>
<span class="line indent2">Thessalicamque adiit hospes Achillis humum.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>exul ab Haemonia Pirenida cessit ad undam,</span><span class="linebreak"></span>
<span class="line indent2">quo duce trabs Colchas sacra cucurrit aquas.</span><span class="linebreak"></span>
<span class="line">liquit Agenorides Sidonia moenia Cadmus,</span><span class="linebreak"></span>
<span class="line indent2">poneret ut muros in meliore loco.</span><span class="linebreak"></span>
<span class="line">venit ad Adrastrum Tydeus Calydone fugatus,</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>et Teucrum Veneri grata recepit humus.</span><span class="linebreak"></span>
<span class="line">quid referam veteres Romanae gentis, apud quos</span><span class="linebreak"></span>
<span class="line indent2">exulibus tellus ultima Tibur erat?</span><span class="linebreak"></span>
<span class="line">persequar ut cunctos, nulli datus omnibus aevis</span><span class="linebreak"></span>
<span class="line indent2">tam procul a patria est horridiorve locus.</span><span class="linebreak"></span>
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL151_284_1"><a class="footnoteCrossrefLink" href="#target_note_LCL151_284_1" title="Click to highlight in text"><sup class="lineRef">1</sup>aspicies</a></li><script type="text/javascript">document.getElementById('note_LCL151_284_1').style.display = "none";</script></ul></section></notes></section>