<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">hospitis antiqui solitas intravimus aedes;</span><span class="linebreak"></span>
<span class="line indent1">dempserat emeritis iam iuga Phoebus equis.</span><span class="linebreak"></span>
<span class="line">is mihi multa quidem, sed et haec narrare solebat,</span><span class="linebreak"></span>
<span class="line indent1"><span class="br"></span><span class="lineNumber">690</span><span class="br"></span>unde meum praesens instrueretur opus:</span><span class="linebreak"></span>
<span class="line">“hoc” ait “in campo” (campumque ostendit)</span><span class="linebreak"></span>
<span class="line indent2">“habebat</span><span class="linebreak"></span>
<span class="line indent1">rus breve cum duro parca colona viro.</span><span class="linebreak"></span>
<span class="line">ille suam peragebat humum, sive usus aratri</span><span class="linebreak"></span>
<span class="line indent1">seu curvae falcis sive bidentis erat.</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>haec modo verrebat stantem tibicine villam,</span><span class="linebreak"></span>
<span class="line indent1">nunc matris plumis ova fovenda dabat,</span><span class="linebreak"></span>
<span class="line">aut virides malvas aut fungos colligit albos,</span><span class="linebreak"></span>
<span class="line indent1">aut humilem grato calfacit igne focum.</span><span class="linebreak"></span>
<span class="line">et tamen assiduis exercet bracchia telis</span><span class="linebreak"></span>
<span class="line indent1"><span class="br"></span><span class="lineNumber">700</span><span class="br"></span>adversusque minas frigoris arma parat,</span><span class="linebreak"></span>
<span class="line">filius huius erat primo lascivus in aevo</span><span class="linebreak"></span>
<span class="line indent1">addideratque annos ad duo lustra duos.</span><span class="linebreak"></span>
<span class="line">is capit extremi volpem convalle salicti:</span><span class="linebreak"></span>
<span class="line indent1">abstulerat multas illa cohortis aves.</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>captivam stipula fenoque involvit et ignes</span><span class="linebreak"></span>
<span class="line indent1">admovet: urentes effugit illa manus:</span><span class="linebreak"></span>
<span class="line">qua fugit, incendit vestitos messibus agros;</span><span class="linebreak"></span>
<span class="line indent1">damnosis vires ignibus aura dabat.</span><span class="linebreak"></span>
<span class="line">factum abiit, monumenta manent; nam dicere certa</span><span class="linebreak"></span>
<span class="line indent1"><span class="br"></span><span class="lineNumber">710</span><span class="br"></span>nunc quoque lex volpem Carseolana vetat;</span><span class="linebreak"></span>
<span class="line">utque luat poenas gens haec Cerialibus ardet,</span><span class="linebreak"></span>
<span class="line indent1">quoque modo segetes perdidit, ipsa perit.”</span><span class="linebreak"></span>
<span class="label"><span class="ac">20. f n</span></span>
<span class="line">Proxima cum veniet terras visura patentes</span><span class="linebreak"></span>
<span class="line indent1">Memnonis in roseis lutea mater equis,</span><span class="linebreak"></span>
</section><notes></notes></section>