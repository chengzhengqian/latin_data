<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">hic ad te magna descendit origine mensis</span><span class="linebreak"></span>
<span class="line indent1">et fit adoptiva nobilitate tuus.</span><span class="linebreak"></span>
<span class="line">hoc pater Iliades, cum longum scriberet annum,</span><span class="linebreak"></span>
<span class="line indent1">vidit et auctores rettulit ipse tuos:</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>utque fero Marti primam dedit ordine sortem,</span><span class="linebreak"></span>
<span class="line indent1">quod sibi nascenti proxima causa fuit,</span><span class="linebreak"></span>
<span class="line">sic Venerem gradibus multis in gente receptam</span><span class="linebreak"></span>
<span class="line indent1">alterius voluit mensis habere locum;</span><span class="linebreak"></span>
<span class="line">principiumque sui generis revolutaque quaerens</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>saecula cognatos venit adusque deos.</span><span class="linebreak"></span>
<span class="line">Dardanon Electra nesciret Atlantide natum</span><span class="linebreak"></span>
<span class="line indent1">scilicet, Electran concubuisse Iovi?</span><span class="linebreak"></span>
<span class="line">huius Ericthonius: Tros est generatus ab illo:</span><span class="linebreak"></span>
<span class="line indent1">Assaracon creat hic, Assaracusque Capyn.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>proximus Anchises, cum quo commune parentis</span><span class="linebreak"></span>
<span class="line indent1">non dedignata est nomen habere Venus.</span><span class="linebreak"></span>
<span class="line">hinc satus Aeneas, pietas spectata, per ignes</span><span class="linebreak"></span>
<span class="line indent1">sacra patremque umeris, altera sacra, tulit.</span><span class="linebreak"></span>
<span class="line">venimus ad felix aliquando nomen Iuli,</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>unde domus Teucros Iulia tangit avos.</span><span class="linebreak"></span>
<span class="line">Postumus hinc, qui, quod silvis fuit ortus in altis,</span><span class="linebreak"></span>
<span class="line indent1">Silvius in Latia gente vocatus erat.</span><span class="linebreak"></span>
<span class="line">isque, Latine, tibi pater est. subit Alba Latinum:</span><span class="linebreak"></span>
<span class="line indent1">proximus est titulis Epytus, Alba, tuis.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>ille dedit Capyi repetita vocabula Troiae</span><span class="linebreak"></span>
<span class="line indent1">et tuus est idem, Calpete, factus avus.</span><span class="linebreak"></span>
<span class="line">cumque patris regnum post hunc Tiberinus haberet,</span><span class="linebreak"></span>
<span class="line indent1">dicitur in Tuscae gurgite mersus aquae.</span><span class="linebreak"></span>
</section><notes></notes></section>