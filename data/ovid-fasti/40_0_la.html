<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">ibat odoratis umeros perfusa capillis</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>Maeonis, aurato conspicienda sinu:</span><span class="linebreak"></span>
<span class="line">aurea pellebant tepidos umbracula soles,</span><span class="linebreak"></span>
<span class="line indent1">quae tamen Herculeae sustinuere manus.</span><span class="linebreak"></span>
<span class="line">iam Bacchi nemus et Tmoli vineta tenebat,</span><span class="linebreak"></span>
<span class="line indent1">Hesperos et fusco roscidus ibat equo.</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>antra subit tofis laqueata et pumice vivo;</span><span class="linebreak"></span>
<span class="line indent1">garrulus in primo limine rivus erat.</span><span class="linebreak"></span>
<span class="line">dumque parant epulas potandaque vina ministri,</span><span class="linebreak"></span>
<span class="line indent1">cultibus Alciden instruit illa suis.</span><span class="linebreak"></span>
<span class="line">dat tenuis tunicas Gaetulo murice tinctas,</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>dat teretem zonam, qua modo cincta fuit.</span><span class="linebreak"></span>
<span class="line">ventre minor zona est; tunicarum vincla relaxat,</span><span class="linebreak"></span>
<span class="line indent1">ut posset magnas exseruisse manus.</span><span class="linebreak"></span>
<span class="line">fregerat armillas non illa ad bracchia factas,</span><span class="linebreak"></span>
<span class="line indent1">scindebant magni vincula parva pedes.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>ipsa capit clavamque gravem spoliumque leonis</span><span class="linebreak"></span>
<span class="line indent1">conditaque in pharetra tela minora sua.</span><span class="linebreak"></span>
<span class="line">sic epulis functi sic dant sua corpora somno,</span><span class="linebreak"></span>
<span class="line indent1">et positis iuxta secubuere toris;</span><span class="linebreak"></span>
<span class="line">causa, repertori vitis quia sacra parabant,</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>quae facerent pure, cum foret orta dies.</span><span class="linebreak"></span>
<span class="line">noctis erat medium. quid non amor improbus audet?</span><span class="linebreak"></span>
<span class="line indent1">roscida per tenebras Faunus ad antra venit,</span><span class="linebreak"></span>
<span class="line">utque videt comites somno vinoque solutos,</span><span class="linebreak"></span>
<span class="line indent1">spem capit in dominis esse soporis idem.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>intrat, et huc illuc temerarius errat adulter</span><span class="linebreak"></span>
<span class="line indent1">et praefert cautas subsequiturque manus.</span><span class="linebreak"></span>
<span class="line">venerat ad strati captata cubilia lecti</span><span class="linebreak"></span>
</section><notes></notes></section>