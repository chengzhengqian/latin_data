<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line indent1">nec toto perstare die sua iura putaris:</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>qui iam fastus erit, mane nefastus erat;</span><span class="linebreak"></span>
<span class="line">nam simul exta deo data sunt, licet omnia fari,</span><span class="linebreak"></span>
<span class="line indent1">verbaque honoratus libera praetor habet.</span><span class="linebreak"></span>
<span class="line">est quoque, quo populum ius est includere saeptis:</span><span class="linebreak"></span>
<span class="line indent1">est quoque, qui nono semper ab orbe redit.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>vindicat Ausonias Iunonis cura Kalendas,</span><span class="linebreak"></span>
<span class="line indent1">Idibus alba Iovi grandior agna cadit;</span><span class="linebreak"></span>
<span class="line">Nonarum tutela deo caret. omnibus istis</span><span class="linebreak"></span>
<span class="line indent1">(ne fallare cave!) proximus ater erit.</span><span class="linebreak"></span>
<span class="line">omen ab eventu est: illis nam Roma diebus</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>damna sub averso tristia Marte tulit.</span><span class="linebreak"></span>
<span class="line">haec mihi dicta semel, totis haerentia fastis,</span><span class="linebreak"></span>
<span class="line indent1">ne seriem rerum scindere cogar, erunt.</span><span class="linebreak"></span>
<span class="label">1. A · K · IAN · F</span>
<span class="line">Ecce tibi faustum, Germanice, nuntiat annum</span><span class="linebreak"></span>
<span class="line indent1">inque meo primus carmine Ianus adest.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Iane biceps, anni tacite labentis origo,</span><span class="linebreak"></span>
<span class="line indent1">solus de superis qui tua terga vides,</span><span class="linebreak"></span>
<span class="line">dexter ades ducibus, quorum secura labore</span><span class="linebreak"></span>
<span class="line indent1">otia terra ferax, otia pontus habet:</span><span class="linebreak"></span>
<span class="line">dexter ades patribusque tuis populoque Quirini,</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>et resera nutu candida templa tuo.</span><span class="linebreak"></span>
<span class="line">prospera lux oritur: linguis animisque favete!</span><span class="linebreak"></span>
<span class="line indent1">nunc dicenda bona sunt bona verba die.</span><span class="linebreak"></span>
</section><notes></notes></section>