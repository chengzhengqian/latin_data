<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line"><span class="br"></span><span class="lineNumber">325</span><span class="br"></span>scire nefas homini: nobis concessa canentur</span><span class="linebreak"></span>
<span class="line indent1">quaeque pio dici vatis ab ore licet.</span><span class="linebreak"></span>
<span class="line">eliciunt caelo te, Iuppiter; unde minores</span><span class="linebreak"></span>
<span class="line indent1">nunc quoque te celebrant Eliciumque vocant.</span><span class="linebreak"></span>
<span class="line">constat Aventinae tremuisse cacumina silvae,</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>terraque subsedit pondere pressa Iovis.</span><span class="linebreak"></span>
<span class="line">corda micant regis, totoque e corpore sanguis</span><span class="linebreak"></span>
<span class="line indent1">fugit, et hirsutae deriguere comae.</span><span class="linebreak"></span>
<span class="line">ut rediit animus, “da certa piamina” dixit</span><span class="linebreak"></span>
<span class="line indent1">“fulminis, altorum rexque paterque deum,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>si tua contigimus manibus donaria puris,</span><span class="linebreak"></span>
<span class="line indent1">hoc quoque, quod petitur, si pia lingua rogat.”</span><span class="linebreak"></span>
<span class="line">adnuit oranti, sed verum ambage remota</span><span class="linebreak"></span>
<span class="line indent1">abdidit et dubio terruit ore virum.</span><span class="linebreak"></span>
<span class="line">“caede caput” dixit: cui rex “parebimus,” inquit</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>“caedenda est hortis eruta cepa meis.”</span><span class="linebreak"></span>
<span class="line">addidit hic “hominis”: “sumes” ait ille “capillos.”</span><span class="linebreak"></span>
<span class="line indent1">postulat hic animam, cui Numa “piscis” ait.</span><span class="linebreak"></span>
<span class="line">risit et “his” inquit “facito mea tela procures,</span><span class="linebreak"></span>
<span class="line indent1">o vir conloquio non abigende deum.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>sed tibi, protulerit cum totum crastinus orbem</span><span class="linebreak"></span>
<span class="line indent1">Cynthius, imperii pignora certa dabo.”</span><span class="linebreak"></span>
<span class="line">dixit et ingenti tonitru super aethera motum</span><span class="linebreak"></span>
<span class="line indent1">fertur, adorantem destituitque Numam.</span><span class="linebreak"></span>
<span class="line">ille redit laetus memoratque Quiritibus acta:</span><span class="linebreak"></span>
<span class="line indent1"><span class="br"></span><span class="lineNumber">350</span><span class="br"></span>tarda venit dictis difficilisque fides.</span><span class="linebreak"></span>
<span class="line">“at certe credemur,” ait “si verba sequetur</span><span class="linebreak"></span>
<span class="line indent1">exitus: en audi crastina, quisquis ades.</span><span class="linebreak"></span>
<span class="line">protulerit terris cum totum Cynthius orbem,</span><span class="linebreak"></span>
<span class="line indent1">Iuppiter imperii pignora certa dabit.”</span><span class="linebreak"></span>
</section><notes></notes></section>