<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">Carmentis portae dextro est via proxima iano:</span><span class="linebreak"></span>
<span class="line indent1">ire per hanc noli, quisquis es; omen habet.</span><span class="linebreak"></span>
<span class="line">illa fama refert Fabios exisse trecentos:</span><span class="linebreak"></span>
<span class="line indent1">porta vacat culpa, sed tamen omen habet.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>ut celeri passu Cremeram tetigere rapacem</span><span class="linebreak"></span>
<span class="line indent1">(turbidus hibernis ille fluebat aquis),</span><span class="linebreak"></span>
<span class="line">castra loco ponunt: destrictis ensibus ipsi</span><span class="linebreak"></span>
<span class="line indent1">Tyrrhenum valido Marte per agmen eunt,</span><span class="linebreak"></span>
<span class="line">non aliter quam cum Libyca de gente leones</span><span class="linebreak"></span>
<span class="line indent1"><span class="br"></span><span class="lineNumber">210</span><span class="br"></span>invadunt sparsos lata per arva greges.</span><span class="linebreak"></span>
<span class="line">diffugiunt hostes inhonestaque volnera tergo</span><span class="linebreak"></span>
<span class="line indent1">accipiunt: Tusco sanguine terra rubet.</span><span class="linebreak"></span>
<span class="line">sic iterum, sic saepe cadunt. ubi vincere aperte</span><span class="linebreak"></span>
<span class="line indent1">non datur, insidias armaque tecta parant.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>campus erat, campi claudebant ultima colles</span><span class="linebreak"></span>
<span class="line indent1">silvaque montanas occulere apta feras.</span><span class="linebreak"></span>
<span class="line">in medio paucos armentaque rara relinquunt,</span><span class="linebreak"></span>
<span class="line indent1">cetera virgultis abdita turba latet.</span><span class="linebreak"></span>
<span class="line">ecce velut torrens undis pluvialibus auctus</span><span class="linebreak"></span>
<span class="line indent1"><span class="br"></span><span class="lineNumber">220</span><span class="br"></span>aut nive, quae Zephyro victa tepente fluit,</span><span class="linebreak"></span>
<span class="line">per sata perque vias fertur nec, ut ante solebat,</span><span class="linebreak"></span>
<span class="line indent1">riparum clausas margine finit aquas:</span><span class="linebreak"></span>
<span class="line">sic Fabii vallem latis discursibus implent,</span><span class="linebreak"></span>
<span class="line indent1">quodque vident, sternunt, nec metus alter inest.</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>quo ruitis, generosa domus? male creditis hosti:</span><span class="linebreak"></span>
<span class="line indent1">simplex nobilitas, perfida tela cave!</span><span class="linebreak"></span>
<span class="line">fraude perit virtus: in apertos undique campos</span><span class="linebreak"></span>
<span class="line indent1">prosiliunt hostes et latus omne tenent.</span><span class="linebreak"></span>
<span class="line">quid faciant pauci contra tot milia fortes?</span><span class="linebreak"></span>
<span class="line indent1"><span class="br"></span><span class="lineNumber">230</span><span class="br"></span>quidve, quod in misero tempore restet, adest?</span><span class="linebreak"></span>
</section><notes></notes></section>