<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">“tempora commisi nascentia rebus agendis,</span><span class="linebreak"></span>
<span class="line indent1">totus ab auspicio ne foret annus iners.</span><span class="linebreak"></span>
<span class="line">quisque suas artes ob idem delibat agendo</span><span class="linebreak"></span>
<span class="line indent1"><span class="br"></span><span class="lineNumber">170</span><span class="br"></span>nec plus quam solitum testificatur opus.”</span><span class="linebreak"></span>
<span class="line">mox ego, “cur, quamvis aliorum numina placem,</span><span class="linebreak"></span>
<span class="line indent1">Iane, tibi primum tura merumque fero?”</span><span class="linebreak"></span>
<span class="line">“ut possis aditum per me, qui limina servo,</span><span class="linebreak"></span>
<span class="line indent1">ad quoscumque voles” inquit “habere deos.”</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>“at cur laeta tuis dicuntur verba Kalendis,</span><span class="linebreak"></span>
<span class="line indent1">et damus alternas accipimusque preces?”</span><span class="linebreak"></span>
<span class="line">tum deus incumbens baculo, quod dextra gerebat,</span><span class="linebreak"></span>
<span class="line indent1">“omina principiis” inquit “inesse solent.</span><span class="linebreak"></span>
<span class="line">ad primam vocem timidas advertitis aures,</span><span class="linebreak"></span>
<span class="line indent1"><span class="br"></span><span class="lineNumber">180</span><span class="br"></span>et visam primum consulit augur avem.</span><span class="linebreak"></span>
<span class="line">templa patent auresque deum, nec lingua caducas</span><span class="linebreak"></span>
<span class="line indent1">concipit ulla preces, dictaque pondus habent.”</span><span class="linebreak"></span>
<span class="line">desierat Ianus. nec longa silentia feci</span><span class="linebreak"></span>
<span class="line indent1">sed tetigi verbis ultima verba meis:</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>“quid volt palma sibi rugosaque carica” dixi</span><span class="linebreak"></span>
<span class="line indent1">“et data sub niveo candida mella cado?”</span><span class="linebreak"></span>
<span class="line">“omen” ait “causa est, ut res sapor ille sequatur,</span><span class="linebreak"></span>
<span class="line indent1">et peragat coeptum dulcis ut annus iter.”</span><span class="linebreak"></span>
<span class="line">“dulcia cur dentur, video. stipis adice causam,</span><span class="linebreak"></span>
<span class="line indent1"><span class="br"></span><span class="lineNumber">190</span><span class="br"></span>pars mihi de festo ne labet ulla tuo.”</span><span class="linebreak"></span>
<span class="line">risit et “o quam te fallunt tua saecula,” dixit</span><span class="linebreak"></span>
<span class="line indent1">“qui stipe mel sumpta dulcius esse putas!</span><span class="linebreak"></span>
<span class="line">vix ego Saturno quemquam regnante videbam,</span><span class="linebreak"></span>
<span class="line indent1">cuius non animo dulcia lucra forent.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>tempore crevit amor, qui nunc est summus, habendi:</span><span class="linebreak"></span>
<span class="line indent1">vix ultra, quo iam progrediatur, habet.</span><span class="linebreak"></span>
</section><notes></notes></section>