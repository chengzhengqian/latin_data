<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line indent1">ense latus cinxit tergaque pressit equi.</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>accipit aerata iuvenem Collatia porta</span><span class="linebreak"></span>
<span class="line indent1">condere iam voltus sole parante suos.</span><span class="linebreak"></span>
<span class="line">hostis ut hospes init penetralia Collatini:</span><span class="linebreak"></span>
<span class="line indent1">comiter excipitur; sanguine iunctus erat.</span><span class="linebreak"></span>
<span class="line">quantum animis erroris inest! parat inscia rerum</span><span class="linebreak"></span>
<span class="line indent1"><span class="br"></span><span class="lineNumber">790</span><span class="br"></span>infelix epulas hostibus illa suis.</span><span class="linebreak"></span>
<span class="line">functus erat dapibus: poscunt sua tempora somnum;</span><span class="linebreak"></span>
<span class="line indent1">nox erat et tota lumina nulla domo:</span><span class="linebreak"></span>
<span class="line">surgit et aurata vagina liberat ensem</span><span class="linebreak"></span>
<span class="line indent1">et venit in thalamos, nupta pudica, tuos.</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>utque torum pressit, “ferrum, Lucretia, mecum est”</span><span class="linebreak"></span>
<span class="line indent1">natus ait regis, “Tarquiniusque loquor!”</span><span class="linebreak"></span>
<span class="line">illa nihil: neque enim vocem viresque loquendi</span><span class="linebreak"></span>
<span class="line indent1">aut aliquid toto pectore mentis habet,</span><span class="linebreak"></span>
<span class="line">sed tremit, ut quondam stabulis deprensa relictis</span><span class="linebreak"></span>
<span class="line indent1"><span class="br"></span><span class="lineNumber">800</span><span class="br"></span>parva sub infesto cum iacet agna lupo.</span><span class="linebreak"></span>
<span class="line">quid faciat? pugnet? vincetur femina pugnans.</span><span class="linebreak"></span>
<span class="line indent1">clamet? at in dextra, qui vetet, ensis erat.</span><span class="linebreak"></span>
<span class="line">effugiat? positis urgentur pectora palmis,</span><span class="linebreak"></span>
<span class="line indent1">tunc primum externa pectora tacta manu.</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>instat amans hostis precibus pretioque minisque:</span><span class="linebreak"></span>
<span class="line indent1">nec prece nec pretio nec movet ille minis.</span><span class="linebreak"></span>
<span class="line">“nil agis: eripiam” dixit “per crimina vitam:</span><span class="linebreak"></span>
<span class="line indent1">falsus adulterii testis adulter ero:</span><span class="linebreak"></span>
<span class="line">interimam famulum, cum quo deprensa fereris.”</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>succubuit famae victa puella metu.</span><span class="linebreak"></span>
<span class="line">quid, victor, gaudes? haec te victoria perdet.</span><span class="linebreak"></span>
<span class="line indent1">heu quanto regnis nox stetit una tuis!</span><span class="linebreak"></span>
</section><notes></notes></section>