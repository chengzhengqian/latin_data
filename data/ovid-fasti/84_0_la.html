<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line"><span class="br"></span><span class="lineNumber">645</span><span class="br"></span>cumque metu rapitur tunica velata recincta,</span><span class="linebreak"></span>
<span class="line indent1">currit ut auditis territa damma lupis.</span><span class="linebreak"></span>
<span class="line">corniger hanc tumidis rapuisse Numicius undis</span><span class="linebreak"></span>
<span class="line indent1">creditur et stagnis occuluisse suis.</span><span class="linebreak"></span>
<span class="line">Sidonis interea magno clamore per agros</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>quaeritur: apparent signa notaeque pedum:</span><span class="linebreak"></span>
<span class="line">ventum erat ad ripas: inerant vestigia ripis.</span><span class="linebreak"></span>
<span class="line indent1">sustinuit tacitas conscius amnis aquas.</span><span class="linebreak"></span>
<span class="line">ipsa loqui visa est “placidi sum nympha Numici:</span><span class="linebreak"></span>
<span class="line indent1">amne perenne latens Anna Perenna vocor.”</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>protinus erratis laeti vescuntur in agris</span><span class="linebreak"></span>
<span class="line indent1">et celebrant largo seque diemque mero.</span><span class="linebreak"></span>
<span class="line">sunt quibus haec Luna est, quia mensibus impleat</span><span class="linebreak"></span>
<span class="line indent2">annum;</span><span class="linebreak"></span>
<span class="line indent1">pars Themin, Inachiam pars putat esse bovem.</span><span class="linebreak"></span>
<span class="line">invenies, qui te nymphen Azanida dicant</span><span class="linebreak"></span>
<span class="line indent1"><span class="br"></span><span class="lineNumber">660</span><span class="br"></span>teque Iovi primos, Anna, dedisse cibos.</span><span class="linebreak"></span>
<span class="line">haec quoque, quam referam, nostras pervenit ad</span><span class="linebreak"></span>
<span class="line indent2">aures</span><span class="linebreak"></span>
<span class="line indent1">fama nec a veri dissidet illa fide.</span><span class="linebreak"></span>
<span class="line">plebs vetus et nullis etiam nunc tuta tribunis</span><span class="linebreak"></span>
<span class="line indent1">fugit et in Sacri vertice Montis erat;</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>iam quoque, quem secum tulerant, defecerat illos</span><span class="linebreak"></span>
<span class="line indent1">victus et humanis usibus apta Ceres.</span><span class="linebreak"></span>
<span class="line">orta suburbanis quaedam fuit Anna Bovillis,</span><span class="linebreak"></span>
<span class="line indent1">pauper, sed multae sedulitatis anus.</span><span class="linebreak"></span>
<span class="line">illa levi mitra canos incincta capillos</span><span class="linebreak"></span>
<span class="line indent1"><span class="br"></span><span class="lineNumber">670</span><span class="br"></span>fingebat tremula rustica liba manu,</span><span class="linebreak"></span>
</section><notes></notes></section>