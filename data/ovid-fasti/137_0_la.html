<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">“Mater, ades, florum, ludis celebranda iocosis!</span><span class="linebreak"></span>
<span class="line indent1">distuleram partes mense priore tuas.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>incipis Aprili, transis in tempora Maii:</span><span class="linebreak"></span>
<span class="line indent1">alter te fugiens, cum venit, alter habet.</span><span class="linebreak"></span>
<span class="line">cum tua sint cedantque tibi confinia mensum,</span><span class="linebreak"></span>
<span class="line indent1">convenit in laudes ille vel ille tuas.</span><span class="linebreak"></span>
<span class="line">Circus in hunc exit clamataque palma theatris:</span><span class="linebreak"></span>
<span class="line indent1"><span class="br"></span><span class="lineNumber">190</span><span class="br"></span>hoc quoque cum Circi munere carmen eat.</span><span class="linebreak"></span>
<span class="line">ipsa doce, quae sis. hominum sententia fallax:</span><span class="linebreak"></span>
<span class="line indent1">optima tu proprii nominis auctor eris.”</span><span class="linebreak"></span>
<span class="line">sic ego. sic nostris respondit diva rogatis</span><span class="linebreak"></span>
<span class="line indent1">(dum loquitur, vernas efflat ab ore rosas):</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>“Chloris eram, quae Flora vocor: corrupta Latino</span><span class="linebreak"></span>
<span class="line indent1">nominis est nostri littera Graeca sono.</span><span class="linebreak"></span>
<span class="line">Chloris eram, nymphe campi felicis, ubi audis</span><span class="linebreak"></span>
<span class="line indent1">rem fortunatis ante fuisse viris.</span><span class="linebreak"></span>
<span class="line">quae fuerit mihi forma, grave est narrare modestae</span><span class="linebreak"></span>
<span class="line indent1"><span class="br"></span><span class="lineNumber">200</span><span class="br"></span>sed generum matri repperit illa deum.</span><span class="linebreak"></span>
<span class="line">ver erat, errabam: Zephyrus conspexit, abibam.</span><span class="linebreak"></span>
<span class="line indent1">insequitur, fugio: fortior ille fuit,</span><span class="linebreak"></span>
<span class="line">et dederat fratri Boreas ius omne rapinae</span><span class="linebreak"></span>
<span class="line indent1">ausus Erecthea praemia ferre domo.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>vim tamen emendat dando mihi nomina nuptae,</span><span class="linebreak"></span>
<span class="line indent1">inque meo non est ulla querella toro.</span><span class="linebreak"></span>
<span class="line">vere fruor semper: semper nitidissimus annus,</span><span class="linebreak"></span>
<span class="line indent1">arbor habet frondes, pabula semper humus.</span><span class="linebreak"></span>
<span class="line">est mihi fecundus dotalibus hortus in agris:</span><span class="linebreak"></span>
</section><notes></notes></section>