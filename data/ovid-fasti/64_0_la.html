<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">esse duas Arctos, quarum Cynosura petatur</span><span class="linebreak"></span>
<span class="line indent1">Sidoniis, Helicen Graia carina notet?</span><span class="linebreak"></span>
<span class="line">signaque quae longo frater percenseat anno,</span><span class="linebreak"></span>
<span class="line indent1"><span class="br"></span><span class="lineNumber">110</span><span class="br"></span>ire per haec uno mense sororis equos?</span><span class="linebreak"></span>
<span class="line">libera currebant et inobservata per annum</span><span class="linebreak"></span>
<span class="line indent1">sidera; constabat sed tamen esse deos.</span><span class="linebreak"></span>
<span class="line">non illi caelo labentia signa tenebant,</span><span class="linebreak"></span>
<span class="line indent1">sed sua, quae magnum perdere crimen erat.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>illa quidem e feno; sed erat reverentia feno,</span><span class="linebreak"></span>
<span class="line indent1">quantam nunc aquilas cernis habere tuas.</span><span class="linebreak"></span>
<span class="line">pertica suspensos portabat longa maniplos,</span><span class="linebreak"></span>
<span class="line indent1">unde maniplaris nomina miles habet.</span><span class="linebreak"></span>
<span class="line">ergo animi indociles et adhuc ratione carentes</span><span class="linebreak"></span>
<span class="line indent1"><span class="br"></span><span class="lineNumber">120</span><span class="br"></span>mensibus egerunt lustra minora decem.</span><span class="linebreak"></span>
<span class="line">annus erat, decimum cum luna receperat orbem:</span><span class="linebreak"></span>
<span class="line indent1">hic numerus magno tunc in honore fuit;</span><span class="linebreak"></span>
<span class="line">seu quia tot digiti, per quos numerare solemus,</span><span class="linebreak"></span>
<span class="line indent1">seu quia bis quinto femina mense parit,</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>seu quod adusque decem numero crescente venitur,</span><span class="linebreak"></span>
<span class="line indent1">principium spatiis sumitur inde novis.</span><span class="linebreak"></span>
<span class="line">inde patres centum denos secrevit in orbes</span><span class="linebreak"></span>
<span class="line indent1">Romulus, hastatos instituitque decem;</span><span class="linebreak"></span>
<span class="line">et totidem princeps, totidem pilanus habebat</span><span class="linebreak"></span>
<span class="line indent1"><span class="br"></span><span class="lineNumber">130</span><span class="br"></span>corpora, legitimo quique merebat equo.</span><span class="linebreak"></span>
<span class="line">quin etiam partes totidem Titiensibus ille,</span><span class="linebreak"></span>
<span class="line indent1">quosque vocant Ramnes, Luceribusque dedit.</span><span class="linebreak"></span>
<span class="line">adsuetos igitur numeros servavit in anno.</span><span class="linebreak"></span>
<span class="line indent1">hoc luget spatio femina maesta virum.</span><span class="linebreak"></span>
</section><notes></notes></section>