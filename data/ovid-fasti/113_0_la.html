<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">hic primum sedit gelido maestissima saxo:</span><span class="linebreak"></span>
<span class="line indent1">illud Cecropidae nunc quoque triste vocant.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>sub Iove duravit multis inmota diebus,</span><span class="linebreak"></span>
<span class="line indent1">et lunae patiens et pluvialis aquae.</span><span class="linebreak"></span>
<span class="line">fors sua cuique loco est: quod nunc Cerialis Eleusin</span><span class="linebreak"></span>
<span class="line indent1">dicitur, hoc Celei rura fuere senis.</span><span class="linebreak"></span>
<span class="line">ille domum glandes excussaque mora rubetis</span><span class="linebreak"></span>
<span class="line indent1"><span class="br"></span><span class="lineNumber">510</span><span class="br"></span>portat et arsuris arida ligna focis.</span><span class="linebreak"></span>
<span class="line">filia parva duas redigebat monte capellas,</span><span class="linebreak"></span>
<span class="line indent1">et tener in cunis filius aeger erat.</span><span class="linebreak"></span>
<span class="line">“mater!” ait virgo (mota est dea nomine matris)</span><span class="linebreak"></span>
<span class="line indent1">“quid facis in solis incomitata locis?”</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>perstitit et senior, quamvis onus urget, et orat,</span><span class="linebreak"></span>
<span class="line indent1">tecta suae subeat quantulacumque casae.</span><span class="linebreak"></span>
<span class="line">illa negat. simularat anum mitraque capillos</span><span class="linebreak"></span>
<span class="line indent1">presserat. instanti talia dicta refert:</span><span class="linebreak"></span>
<span class="line">“sospes eas semperque parens! mihi filia rapta est.</span><span class="linebreak"></span>
<span class="line indent1"><span class="br"></span><span class="lineNumber">520</span><span class="br"></span>heu, melior quanto sors tua sorte mea est!”</span><span class="linebreak"></span>
<span class="line">dixit, et ut lacrimae (neque enim lacrimare deorum</span><span class="linebreak"></span>
<span class="line indent2">est)</span><span class="linebreak"></span>
<span class="line indent1">decidit in tepidos lucida gutta sinus.</span><span class="linebreak"></span>
<span class="line">flent pariter molles animis virgoque senexque;</span><span class="linebreak"></span>
<span class="line indent1">e quibus haec iusti verba fuere senis:</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>“sic tibi, quam raptam quereris, sit filia sospes,</span><span class="linebreak"></span>
<span class="line indent1">surge nec exiguae despice tecta casae.”</span><span class="linebreak"></span>
<span class="line">cui dea “duc!” inquit “scisti, qua cogere posses,</span><span class="linebreak"></span>
<span class="line indent1">seque levat saxo subsequiturque senem.</span><span class="linebreak"></span>
<span class="line">dux comiti narrat, quam sit sibi filius aeger</span><span class="linebreak"></span>
<span class="line indent1"><span class="br"></span><span class="lineNumber">530</span><span class="br"></span>nec capiat somnos invigiletque malis.</span><span class="linebreak"></span>
</section><notes></notes></section>