<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">utque piger pandi tergo residebat aselli,</span><span class="linebreak"></span>
<span class="line indent1"><span class="br"></span><span class="lineNumber">750</span><span class="br"></span>applicat hunc ulmo corticibusque cavis.</span><span class="linebreak"></span>
<span class="line">constitit ipse super ramoso stipite nixus</span><span class="linebreak"></span>
<span class="line indent1">atque avide trunco condita mella petit.</span><span class="linebreak"></span>
<span class="line">milia crabronum coeunt et vertice nudo</span><span class="linebreak"></span>
<span class="line indent1">spicula defigunt oraque sima notant.</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>ille cadit praeceps et calce feritur aselli</span><span class="linebreak"></span>
<span class="line indent1">inclamatque suos auxiliumque rogat.</span><span class="linebreak"></span>
<span class="line">concurrunt satyri turgentiaque ora parentis</span><span class="linebreak"></span>
<span class="line indent1">rident: percusso claudicat ille genu.</span><span class="linebreak"></span>
<span class="line">ridet et ipse deus limumque inducere monstrat;</span><span class="linebreak"></span>
<span class="line indent1"><span class="br"></span><span class="lineNumber">760</span><span class="br"></span>hic paret monitis et linit ora luto.</span><span class="linebreak"></span>
<span class="line">melle pater fruitur, liboque infusa calenti</span><span class="linebreak"></span>
<span class="line indent1">iure repertori splendida mella damus.</span><span class="linebreak"></span>
<span class="line">femina cur praesit, non est rationis opertae:</span><span class="linebreak"></span>
<span class="line indent1">femineos thyrso concitat ille choros.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>cur anus hoc faciat, quaeris? vinosior aetas</span><span class="linebreak"></span>
<span class="line indent1">haec est et gravidae munera vitis amat.</span><span class="linebreak"></span>
<span class="line">cur hedera cincta est? hedera est gratissima Baccho:</span><span class="linebreak"></span>
<span class="line indent1">hoc quoque cur ita sit, dicere nulla mora est.</span><span class="linebreak"></span>
<span class="line">Nysiadas nymphas puerum quaerente noverca</span><span class="linebreak"></span>
<span class="line indent1"><span class="br"></span><span class="lineNumber">770</span><span class="br"></span>hanc frondem cunis opposuisse ferunt.</span><span class="linebreak"></span>
<span class="line">restat, ut inveniam, quare toga libera detur</span><span class="linebreak"></span>
<span class="line indent1">Lucifero pueris, candide Bacche, tuo:</span><span class="linebreak"></span>
<span class="line">sive quod ipse puer semper iuvenisque videris,</span><span class="linebreak"></span>
<span class="line indent1">et media est aetas inter utrumque tibi:</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>seu, quia tu pater es, patres sua pignora, natos,</span><span class="linebreak"></span>
<span class="line indent1">commendant curae numinibusque tuis:</span><span class="linebreak"></span>
<span class="line">sive, quod es Liber, vestis quoque libera per te</span><span class="linebreak"></span>
</section><notes></notes></section>