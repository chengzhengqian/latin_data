<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line"><span class="br"></span><span class="lineNumber">565</span><span class="br"></span>hinc videt Iliaden umeris ducis arma ferentem,</span><span class="linebreak"></span>
<span class="line indent1">claraque dispositis acta subesse viris.</span><span class="linebreak"></span>
<span class="line">spectat et Augusto praetextum nomine templum,</span><span class="linebreak"></span>
<span class="line indent1">et visum lecto Caesare maius opus.</span><span class="linebreak"></span>
<span class="line">voverat hoc iuvenis tum, cum pia sustulit arma:</span><span class="linebreak"></span>
<span class="line indent1"><span class="br"></span><span class="lineNumber">570</span><span class="br"></span>a tantis Princeps incipiendus erat.</span><span class="linebreak"></span>
<span class="line">ille manus tendens, hinc stanti milite iusto,</span><span class="linebreak"></span>
<span class="line indent1">hinc coniuratis, talia dicta dedit:</span><span class="linebreak"></span>
<span class="line">“si mihi bellandi pater est Vestaeque sacerdos</span><span class="linebreak"></span>
<span class="line indent1">auctor, et ulcisci numen utrumque paro,</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Mars, ades et satia scelerato sanguine ferrum,</span><span class="linebreak"></span>
<span class="line indent1">stetque favor causa pro meliore tuus.</span><span class="linebreak"></span>
<span class="line">templa feres et, me victore, vocaberis Ultor.”</span><span class="linebreak"></span>
<span class="line indent1">voverat et fuso laetus ab hoste redit.</span><span class="linebreak"></span>
<span class="line">nec satis est meruisse semel cognomina Marti:</span><span class="linebreak"></span>
<span class="line indent1"><span class="br"></span><span class="lineNumber">580</span><span class="br"></span>persequitur Parthi signa retenta manu.</span><span class="linebreak"></span>
<span class="line">gens fuit et campis et equis et tuta sagittis</span><span class="linebreak"></span>
<span class="line indent1">et circumfusis invia fluminibus.</span><span class="linebreak"></span>
<span class="line">addiderant animos Crassorum funera genti,</span><span class="linebreak"></span>
<span class="line indent1">cum periit miles signaque duxque simul.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>signa, decus belli, Parthus Romana tenebat,</span><span class="linebreak"></span>
<span class="line indent1">Romanaeque aquilae signifer hostis erat.</span><span class="linebreak"></span>
<span class="line">isque pudor mansisset adhuc, nisi fortibus armis</span><span class="linebreak"></span>
<span class="line indent1">Caesaris Ausoniae protegerentur opes.</span><span class="linebreak"></span>
<span class="line">ille notas veteres et longi dedecus aevi</span><span class="linebreak"></span>
<span class="line indent1"><span class="br"></span><span class="lineNumber">590</span><span class="br"></span>sustulit: agnorunt signa recepta suos.</span><span class="linebreak"></span>
</section><notes></notes></section>