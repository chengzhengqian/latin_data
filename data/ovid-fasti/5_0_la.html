<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line indent1">aspice, quam longi temporis acta canam.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>lucidus hic aer et quae tria corpora restant,</span><span class="linebreak"></span>
<span class="line indent1">ignis, aquae, tellus, unus acervus erat.</span><span class="linebreak"></span>
<span class="line">ut semel haec rerum secessit lite suarum</span><span class="linebreak"></span>
<span class="line indent1">inque novas abiit massa soluta domos,</span><span class="linebreak"></span>
<span class="line">flamma petit altum, propior locus aera cepit,</span><span class="linebreak"></span>
<span class="line indent1"><span class="br"></span><span class="lineNumber">110</span><span class="br"></span>sederunt medio terra fretumque solo.</span><span class="linebreak"></span>
<span class="line">tunc ego, qui fueram globus et sine imagine moles</span><span class="linebreak"></span>
<span class="line indent1">in faciem redii dignaque membra deo.</span><span class="linebreak"></span>
<span class="line">nunc quoque, confusae quondam nota parva figurae,</span><span class="linebreak"></span>
<span class="line indent1">ante quod est in me postque, videtur idem.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span> accipe, quaesitae quae causa sit altera formae,</span><span class="linebreak"></span>
<span class="line indent1">hanc simul ut noris officiumque meum.</span><span class="linebreak"></span>
<span class="line">quicquid ubique vides, caelum, mare, nubila, terras,</span><span class="linebreak"></span>
<span class="line indent1">omnia sunt nostra clausa patentque manu.</span><span class="linebreak"></span>
<span class="line">me penes est unum vasti custodia mundi,</span><span class="linebreak"></span>
<span class="line indent1"><span class="br"></span><span class="lineNumber">120</span><span class="br"></span>et ius vertendi cardinis omne meum est.</span><span class="linebreak"></span>
<span class="line">cum libuit Pacem placidis emittere tectis,</span><span class="linebreak"></span>
<span class="line indent1">libera perpetuas ambulat illa vias:</span><span class="linebreak"></span>
<span class="line">sanguine letifero totus miscebitur orbis,</span><span class="linebreak"></span>
<span class="line indent1">ni teneant rigidae condita bella serae.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>praesideo foribus caeli cum mitibus Horis:</span><span class="linebreak"></span>
<span class="line indent1">it, redit officio Iuppiter ipse meo.</span><span class="linebreak"></span>
<span class="line">inde vocor Ianus. cui cum Ceriale sacerdos</span><span class="linebreak"></span>
<span class="line indent1">imponit libum mixtaque farra sale,</span><span class="linebreak"></span>
<span class="line">nomina ridebis; modo namque Patulcius idem</span><span class="linebreak"></span>
<span class="line indent1"><span class="br"></span><span class="lineNumber">130</span><span class="br"></span>et modo sacrifico Clusius ore vocor.</span><span class="linebreak"></span>
<span class="line">scilicet alterno voluit rudis illa vetustas</span><span class="linebreak"></span>
<span class="line indent1">nomine diversas significare vices.</span><span class="linebreak"></span>
<span class="line">vis mea narrata est. causam nunc disce figurae:</span><span class="linebreak"></span>
<span class="line indent1">iam tamen hanc aliqua tu quoque parte vides.</span><span class="linebreak"></span>
</section><notes></notes></section>