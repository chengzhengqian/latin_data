<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">finierat monitus. placidis ita rursus, ut ante,</span><span class="linebreak"></span>
<span class="line indent1">clavigerum verbis adloquor ipse deum:</span><span class="linebreak"></span>
<span class="line">“multa quidem didici: sed cur navalis in aere</span><span class="linebreak"></span>
<span class="line indent1"><span class="br"></span><span class="lineNumber">230</span><span class="br"></span>altera signata est, altera forma biceps?”</span><span class="linebreak"></span>
<span class="line">“noscere me duplici posses sub imagine,” dixit</span><span class="linebreak"></span>
<span class="line indent1">“ni vetus ipsa dies extenuasset opus.</span><span class="linebreak"></span>
<span class="line">causa ratis superest: Tuscum rate venit ad amnem</span><span class="linebreak"></span>
<span class="line indent1">ante pererrato falcifer orbe deus.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>hac ego Saturnum memini tellure receptum:</span><span class="linebreak"></span>
<span class="line indent1">caelitibus regnis a Iove pulsus erat.</span><span class="linebreak"></span>
<span class="line">inde diu genti mansit Saturnia nomen;</span><span class="linebreak"></span>
<span class="line indent1">dicta quoque est Latium terra, latente deo.</span><span class="linebreak"></span>
<span class="line">at bona posteritas puppem formavit in aere,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>hospitis adventum testificata dei.</span><span class="linebreak"></span>
<span class="line">ipse solum colui, cuius placidissima laevum</span><span class="linebreak"></span>
<span class="line indent1">radit harenosi Thybridis unda latus.</span><span class="linebreak"></span>
<span class="line">hic, ubi nunc Roma est, incaedua silva virebat,</span><span class="linebreak"></span>
<span class="line indent1">tantaque res paucis pascua bubus erat.</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>arx mea collis erat, quem volgo nomine nostro</span><span class="linebreak"></span>
<span class="line indent1">nuncupat haec aetas Ianiculumque vocat.</span><span class="linebreak"></span>
<span class="line">tunc ego regnabam, patiens cum terra deorum</span><span class="linebreak"></span>
<span class="line indent1">esset, et humanis numina mixta locis.</span><span class="linebreak"></span>
<span class="line">nondum Iustitiam facinus mortale fugarat</span><span class="linebreak"></span>
<span class="line indent1"><span class="br"></span><span class="lineNumber">250</span><span class="br"></span>(ultima de superis illa reliquit humum),</span><span class="linebreak"></span>
<span class="line">proque metu populum sine vi pudor ipse regebat;</span><span class="linebreak"></span>
<span class="line indent1">nullus erat iustis reddere iura labor.</span><span class="linebreak"></span>
<span class="line">nil mihi cum bello: pacem postesque tuebar</span><span class="linebreak"></span>
<span class="line indent1">et” clavem ostendens “haec” ait “arma gero.”</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>presserat ora deus. tunc sic ego nostra resolvi,</span><span class="linebreak"></span>
<span class="line indent1">voce mea voces eliciente dei:</span><span class="linebreak"></span>
</section><notes></notes></section>