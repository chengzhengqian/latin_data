<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">tunc sic, neglectos hedera redimita capillos,</span><span class="linebreak"></span>
<span class="line indent1"><span class="br"></span><span class="lineNumber">80</span><span class="br"></span>prima sui coepit Calliopea chori:</span><span class="linebreak"></span>
<span class="line">“duxerat Oceanus quondam Titanida Tethyn,</span><span class="linebreak"></span>
<span class="line indent1">qui terram liquidis, qua patet, ambit aquis.</span><span class="linebreak"></span>
<span class="line">hinc sata Pleïone cum caelifero Atlante</span><span class="linebreak"></span>
<span class="line indent1">iungitur, ut fama est, Pleïadasque parit.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>quarum Maia suas forma superasse sorores</span><span class="linebreak"></span>
<span class="line indent1">traditur et summo concubuisse Iovi.</span><span class="linebreak"></span>
<span class="line">haec enixa iugo cupressiferae Cyllenes,</span><span class="linebreak"></span>
<span class="line indent1">aetherium volucri qui pede carpit iter.</span><span class="linebreak"></span>
<span class="line">Arcades hunc Ladonque rapax et Maenalus ingens</span><span class="linebreak"></span>
<span class="line indent1"><span class="br"></span><span class="lineNumber">90</span><span class="br"></span>rite colunt, luna credita terra prior.</span><span class="linebreak"></span>
<span class="line">exul ab Arcadia Latios Euander in agros</span><span class="linebreak"></span>
<span class="line indent1">venerat, impositos attuleratque deos.</span><span class="linebreak"></span>
<span class="line">hic, ubi nunc Roma est, orbis caput, arbor et herbae</span><span class="linebreak"></span>
<span class="line indent1">et paucae pecudes et casa rara fuit.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>quo postquam ventum est, ‘consistite!’ praescia</span><span class="linebreak"></span>
<span class="line indent2">mater</span><span class="linebreak"></span>
<span class="line indent1">‘nam locus imperii rus erit istud’ ait.</span><span class="linebreak"></span>
<span class="line">et matri et vati paret Nonacrius heros</span><span class="linebreak"></span>
<span class="line indent1">inque peregrina constitit hospes humo,</span><span class="linebreak"></span>
<span class="line">sacraque multa quidem sed Fauni prima bicornis</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>has docuit gentes alipedisque dei.</span><span class="linebreak"></span>
<span class="line">semicaper, coleris cinctutis, Faune, Lupercis,</span><span class="linebreak"></span>
<span class="line indent1">cum lustrant celebres vellera secta vias.</span><span class="linebreak"></span>
<span class="line">at tu materno donasti nomine mensem,</span><span class="linebreak"></span>
<span class="line indent1">inventor curvae, furibus apte, fidis.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>nec pietas haec prima tua est: septena putaris,</span><span class="linebreak"></span>
<span class="line indent1">Pleïadum numerum, fila dedisse lyrae.”</span><span class="linebreak"></span>
</section><notes></notes></section>