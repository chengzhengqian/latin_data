<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">huic supra nubes et subter sidera lapso</span><span class="linebreak"></span>
<span class="line indent1">caelum pro terra, pro pede pinna fuit,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>iamque indignanti nova frena receperat ore,</span><span class="linebreak"></span>
<span class="line indent1">cum levis Aonias ungula fodit aquas.</span><span class="linebreak"></span>
<span class="line">nunc fruitur caelo, quod pinnis ante petebat,</span><span class="linebreak"></span>
<span class="line indent1">et nitidus stellis quinque decemque micat.</span><span class="linebreak"></span>
<span class="label"><span class="ac">8. c f</span></span>
<span class="line">Protinus aspicies venienti nocte Coronam</span><span class="linebreak"></span>
<span class="line indent1"><span class="br"></span><span class="lineNumber">460</span><span class="br"></span>Cnosida: Theseo crimine facta dea est.</span><span class="linebreak"></span>
<span class="line">iam bene periuro mutarat coniuge Bacchum,</span><span class="linebreak"></span>
<span class="line indent1">quae dedit ingrato fila legenda viro;</span><span class="linebreak"></span>
<span class="line">sorte tori gaudens “quid flebam rustica?” dixit</span><span class="linebreak"></span>
<span class="line indent1">“utiliter nobis perfidus ille fuit.”</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>interea Liber depexos crinibus Indos</span><span class="linebreak"></span>
<span class="line indent1">vicit et Eoo dives ab orbe redit;</span><span class="linebreak"></span>
<span class="line">inter captivas facie praestante puellas</span><span class="linebreak"></span>
<span class="line indent1">grata nimis Baccho filia regis erat.</span><span class="linebreak"></span>
<span class="line">flebat amans coniunx spatiataque litore curvo</span><span class="linebreak"></span>
<span class="line indent1"><span class="br"></span><span class="lineNumber">470</span><span class="br"></span>edidit incultis talia verba comis:</span><span class="linebreak"></span>
<span class="line">“en iterum, fluctus, similis audite querellas!</span><span class="linebreak"></span>
<span class="line indent1">en iterum lacrimas accipe, harena, meas!</span><span class="linebreak"></span>
<span class="line">dicebam, memini, ‘periure et perfide Theseu!’</span><span class="linebreak"></span>
<span class="line indent1">ille abiit; eadem crimina Bacchus habet.</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>nunc quoque ‘nulla viro’ clamabo ‘femina credat!’</span><span class="linebreak"></span>
<span class="line indent1">nomine mutato causa relata mea est.</span><span class="linebreak"></span>
<span class="line">o utinam mea sors, qua primum coeperat, isset,</span><span class="linebreak"></span>
<span class="line indent1">iamque ego praesenti tempore nulla forem!</span><span class="linebreak"></span>
</section><notes></notes></section>