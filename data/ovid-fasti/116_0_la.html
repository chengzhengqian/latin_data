<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line indent1">orbe pererrato sola est iniuria facti</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>cognita: commissi praemia raptor habet.</span><span class="linebreak"></span>
<span class="line">at neque Persephone digna est praedone marito,</span><span class="linebreak"></span>
<span class="line indent1">nec gener hoc nobis more parandus erat.</span><span class="linebreak"></span>
<span class="line">quid gravius victore Gyge captiva tulissem,</span><span class="linebreak"></span>
<span class="line indent1">quam nunc te caeli sceptra tenente tuli?</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>verum impune ferat, nos haec patiemur inultae;</span><span class="linebreak"></span>
<span class="line indent1">reddat et emendet facta priora novis.”</span><span class="linebreak"></span>
<span class="line">Iuppiter hanc lenit factumque excusat amore,</span><span class="linebreak"></span>
<span class="line indent1">“nec gener est nobis ille pudendus” ait.</span><span class="linebreak"></span>
<span class="line">“non ego nobilior: posita est mihi regia caelo,</span><span class="linebreak"></span>
<span class="line indent1"><span class="br"></span><span class="lineNumber">600</span><span class="br"></span>possidet alter aquas, alter inane chaos.</span><span class="linebreak"></span>
<span class="line">sed si forte tibi non est mutabile pectus,</span><span class="linebreak"></span>
<span class="line indent1">statque semel iuncti rumpere vincla tori,</span><span class="linebreak"></span>
<span class="line">hoc quoque temptemus, siquidem ieiuna remansit;</span><span class="linebreak"></span>
<span class="line indent1">si minus, inferni coniugis uxor erit.”</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Tartara iussus adit sumptis Caducifer alis</span><span class="linebreak"></span>
<span class="line indent1">speque redit citius visaque certa refert:</span><span class="linebreak"></span>
<span class="line">“rapta tribus” dixit “solvit ieiunia granis,</span><span class="linebreak"></span>
<span class="line indent1">Punica quae lento cortice poma tegunt.”</span><span class="linebreak"></span>
<span class="line">non secus indoluit, quam si modo rapta fuisset,</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>maesta parens, longa vixque refecta mora est,</span><span class="linebreak"></span>
<span class="line">atque ita “nec nobis caelum est habitabile” dixit;</span><span class="linebreak"></span>
<span class="line indent1">“Taenaria recipi me quoque valle iube.”</span><span class="linebreak"></span>
<span class="line">et factura fuit, pactus nisi Iuppiter esset,</span><span class="linebreak"></span>
<span class="line indent1">bis tribus ut caelo mensibus illa foret.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>tum demum voltumque Ceres animumque recepit</span><span class="linebreak"></span>
</section><notes></notes></section>