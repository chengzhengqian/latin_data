<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">illa soporiferum, parvos initura penates,</span><span class="linebreak"></span>
<span class="line indent1">colligit agresti lene papaver humo;</span><span class="linebreak"></span>
<span class="line">dum legit, oblito fertur gustasse palato</span><span class="linebreak"></span>
<span class="line indent1">longamque imprudens exsoluisse famem.</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>quae quia principio posuit ieiunia noctis,</span><span class="linebreak"></span>
<span class="line indent1">tempus habent mystae sidera visa cibi.</span><span class="linebreak"></span>
<span class="line">limen ut intravit, luctus videt omnia plena:</span><span class="linebreak"></span>
<span class="line indent1">iam spes in puero nulla salutis erat.</span><span class="linebreak"></span>
<span class="line">matre salutata (mater Metanira vocatur)</span><span class="linebreak"></span>
<span class="line indent1"><span class="br"></span><span class="lineNumber">540</span><span class="br"></span>iungere dignata est os puerile suo.</span><span class="linebreak"></span>
<span class="line">pallor abit, subitasque vident in corpore vires:</span><span class="linebreak"></span>
<span class="line indent1">tantus caelesti venit ab ore vigor.</span><span class="linebreak"></span>
<span class="line">tota domus laeta est, hoc est materque paterque</span><span class="linebreak"></span>
<span class="line indent1">nataque: tres illi tota fuere domus.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>mox epulas ponunt, liquefacta coagula lacte</span><span class="linebreak"></span>
<span class="line indent1">pomaque et in ceris aurea mella suis.</span><span class="linebreak"></span>
<span class="line">abstinet alma Ceres somnique papavera causas</span><span class="linebreak"></span>
<span class="line indent1">dat tibi cum tepido lacte bibenda, puer.</span><span class="linebreak"></span>
<span class="line">noctis erat medium placidique silentia somni:</span><span class="linebreak"></span>
<span class="line indent1"><span class="br"></span><span class="lineNumber">550</span><span class="br"></span>Triptolemum gremio sustulit illa suo</span><span class="linebreak"></span>
<span class="line">terque manu permulsit eum, tria carmina dixit,</span><span class="linebreak"></span>
<span class="line indent1">carmina mortali non referenda sono,</span><span class="linebreak"></span>
<span class="line">inque foco corpus pueri vivente favilla</span><span class="linebreak"></span>
<span class="line indent1">obruit, humanum purget ut ignis onus.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>excutitur somno stulte pia mater et amens</span><span class="linebreak"></span>
<span class="line indent1">“quid facis?” exclamat membraque ab igne rapit.</span><span class="linebreak"></span>
<span class="line">cui dea “dum non es” dixit “scelerata, fuisti:</span><span class="linebreak"></span>
<span class="line indent1">inrita materno sunt mea dona metu.</span><span class="linebreak"></span>
<span class="line">iste quidem mortalis erit, sed primus arabit</span><span class="linebreak"></span>
<span class="line indent1"><span class="br"></span><span class="lineNumber">560</span><span class="br"></span>et seret et culta praemia tollet humo.”</span><span class="linebreak"></span>
</section><notes></notes></section>