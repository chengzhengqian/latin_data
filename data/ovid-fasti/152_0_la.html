<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">quid tibi nunc solitae mitti post terga sagittae,</span><span class="linebreak"></span>
<span class="line indent1">quid loca, quid rapidi profuit usus equi,</span><span class="linebreak"></span>
<span class="line">Parthe? refers aquilas, victos quoque porrigis arcus:</span><span class="linebreak"></span>
<span class="line indent1">pignora iam nostri nulla pudoris habes.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>rite deo templumque datum nomenque bis ulto,</span><span class="linebreak"></span>
<span class="line indent1">et meritus voti debita solvit honor.</span><span class="linebreak"></span>
<span class="line">sollemnes ludos Circo celebrate, Quirites!</span><span class="linebreak"></span>
<span class="line indent1">non visa est fortem scaena decere deum.</span><span class="linebreak"></span>
<span class="label"><span class="ac">13. e · lem(vria) · n</span></span>
<span class="line">Pliadas aspicies omnes totumque sororum</span><span class="linebreak"></span>
<span class="line indent1"><span class="br"></span><span class="lineNumber">600</span><span class="br"></span>agmen, ubi ante Idus nox erit una super.</span><span class="linebreak"></span>
<span class="line">tum mihi non dubiis auctoribus incipit aestas,</span><span class="linebreak"></span>
<span class="line indent1">et tepidi finem tempora veris habent.</span><span class="linebreak"></span>
<span class="label"><span class="ac">14. f c</span></span>
<span class="line">Idibus ora prior stellantia tollere Taurum</span><span class="linebreak"></span>
<span class="line indent1">indicat. huic signo fabula nota subest.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>praebuit, ut taurus, Tyriae sua terga puellae</span><span class="linebreak"></span>
<span class="line indent1">Iuppiter et falsa cornua fronte tulit.</span><span class="linebreak"></span>
<span class="line">illa iubam dextra, laeva retinebat amictus,</span><span class="linebreak"></span>
<span class="line indent1">et timor ipse novi causa decoris erat.</span><span class="linebreak"></span>
<span class="line">aura sinus implet, flavos movet aura capillos:</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>Sidoni, sic fueras aspicienda lovi.</span><span class="linebreak"></span>
<span class="line">saepe puellares subduxit ab aequore plantas.</span><span class="linebreak"></span>
<span class="line indent1">et metuit tactus assilientis aquae:</span><span class="linebreak"></span>
</section><notes></notes></section>