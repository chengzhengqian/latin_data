<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">utque ea non certa est, ita rex placare sacrorum</span><span class="linebreak"></span>
<span class="line indent1">numina lanigerae coniuge debet ovis.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>victima, quae dextra cecidit victrice, vocatur;</span><span class="linebreak"></span>
<span class="line indent1">hostibus a domitis hostia nomen habet.</span><span class="linebreak"></span>
<span class="line">ante, deos homini quod conciliare valeret,</span><span class="linebreak"></span>
<span class="line indent1">far erat et puri lucida mica salis.</span><span class="linebreak"></span>
<span class="line">nondum pertulerat lacrimatas cortice murras</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>acta per aequoreas hospita navis aquas,</span><span class="linebreak"></span>
<span class="line">tura nec Euphrates nec miserat India costum,</span><span class="linebreak"></span>
<span class="line indent1">nec fuerant rubri cognita fila croci.</span><span class="linebreak"></span>
<span class="line">ara dabat fumos herbis contenta Sabinis</span><span class="linebreak"></span>
<span class="line indent1">et non exiguo laurus adusta sono.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>si quis erat, factis prati de flore coronis</span><span class="linebreak"></span>
<span class="line indent1">qui posset violas addere, dives erat.</span><span class="linebreak"></span>
<span class="line">hic, qui nunc aperit percussi viscera tauri,</span><span class="linebreak"></span>
<span class="line indent1">in sacris nullum culter habebat opus.</span><span class="linebreak"></span>
<span class="line">prima Ceres avidae gavisa est sanguine porcae</span><span class="linebreak"></span>
<span class="line indent1"><span class="br"></span><span class="lineNumber">350</span><span class="br"></span>ulta suas merita caede nocentis opes;</span><span class="linebreak"></span>
<span class="line">nam sata vere novo teneris lactentia sucis</span><span class="linebreak"></span>
<span class="line indent1">eruta saetigerae comperit ore suis.</span><span class="linebreak"></span>
<span class="line">sus dederat poenas: exemplo territus huius</span><span class="linebreak"></span>
<span class="line indent1">palmite debueras abstinuisse, caper.</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>quem spectans aliquis dentes in vite prementem</span><span class="linebreak"></span>
<span class="line indent1">talia non tacito dicta dolore dedit:</span><span class="linebreak"></span>
<span class="line">“rode, caper, vitem! tamen hinc, cum stabis ad aram,</span><span class="linebreak"></span>
<span class="line indent1">in tua quod spargi cornua possit, erit.”</span><span class="linebreak"></span>
<span class="line">verba fides sequitur: noxae tibi deditus hostis</span><span class="linebreak"></span>
<span class="line indent1"><span class="br"></span><span class="lineNumber">360</span><span class="br"></span>spargitur adfuso cornua, Bacche, mero.</span><span class="linebreak"></span>
<span class="line">culpa sui nocuit, nocuit quoque culpa capellae:</span><span class="linebreak"></span>
<span class="line indent1">quid bos, quid placidae commeruistis oves?</span><span class="linebreak"></span>
<span class="line">flebat Aristaeus, quod apes cum stirpe necatas</span><span class="linebreak"></span>
<span class="line indent1">viderat inceptos destituisse favos.</span><span class="linebreak"></span>
</section><notes></notes></section>