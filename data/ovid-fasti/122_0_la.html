<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">caerulei fiant puro de sulpure fumi,</span><span class="linebreak"></span>
<span class="line indent1"><span class="br"></span><span class="lineNumber">740</span><span class="br"></span>tactaque fumanti sulpure balet ovis.</span><span class="linebreak"></span>
<span class="line">ure mares oleas taedamque herbasque Sabinas,</span><span class="linebreak"></span>
<span class="line indent1">et crepet in mediis laurus adusta focis.</span><span class="linebreak"></span>
<span class="line">libaque de milio milii fiscella sequatur:</span><span class="linebreak"></span>
<span class="line indent1">rustica praecipue est hoc dea laeta cibo.</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>adde dapes mulctramque suas, dapibusque resectis</span><span class="linebreak"></span>
<span class="line indent1">silvicolam tepido lacte precare Palem.</span><span class="linebreak"></span>
<span class="line">“consule” dic “pecori pariter pecorisque magistris:</span><span class="linebreak"></span>
<span class="line indent1">effugiat stabulis noxa repulsa meis.</span><span class="linebreak"></span>
<span class="line">sive sacro pavi sedive sub arbore sacra,</span><span class="linebreak"></span>
<span class="line indent1"><span class="br"></span><span class="lineNumber">750</span><span class="br"></span>pabulaque e bustis inscia carpsit ovis:</span><span class="linebreak"></span>
<span class="line">si nemus intravi vetitum, nostrisve fugatae</span><span class="linebreak"></span>
<span class="line indent1">sunt oculis nymphae semicaperque deus:</span><span class="linebreak"></span>
<span class="line">si mea falx ramo lucum spoliavit opaco,</span><span class="linebreak"></span>
<span class="line indent1">unde data est aegrae fiscina frondis ovi:</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>da veniam culpae. nec, dum degrandinet, obsit</span><span class="linebreak"></span>
<span class="line indent1">agresti fano supposuisse pecus,</span><span class="linebreak"></span>
<span class="line">nec noceat turbasse lacus. ignoscite, nymphae,</span><span class="linebreak"></span>
<span class="line indent1">mota quod obscuras ungula fecit aquas.</span><span class="linebreak"></span>
<span class="line">tu, dea, pro nobis fontes fontanaque placa</span><span class="linebreak"></span>
<span class="line indent1"><span class="br"></span><span class="lineNumber">760</span><span class="br"></span>numina, tu sparsos per nemus omne deos.</span><span class="linebreak"></span>
<span class="line">nec Dryadas nec nos videamus labra Dianae,</span><span class="linebreak"></span>
<span class="line indent1">nec Faunum, medio cum premit arva die.</span><span class="linebreak"></span>
<span class="line">pelle procul morbos; valeant hominesque gregesque,</span><span class="linebreak"></span>
<span class="line indent1">et valeant vigiles, provida turba, canes.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>neve minus multos redigam, quam mane fuerunt,</span><span class="linebreak"></span>
<span class="line indent1">neve gemam referens vellera rapta lupo.</span><span class="linebreak"></span>
<span class="line">absit iniqua fames: herbae frondesque supersint,</span><span class="linebreak"></span>
<span class="line indent1">quaeque lavent artus quaeque bibantur aquae.</span><span class="linebreak"></span>
</section><notes></notes></section>