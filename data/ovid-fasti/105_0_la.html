<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">aequoraque Afra legit Sardoaque regna sinistris</span><span class="linebreak"></span>
<span class="line indent1"><span class="br"></span><span class="lineNumber">290</span><span class="br"></span>respicit a remis Ausoniamque tenet.</span><span class="linebreak"></span>
<span class="line">ostia contigerat, qua se Tiberinus in altum</span><span class="linebreak"></span>
<span class="line indent1">dividit et campo liberiore natat:</span><span class="linebreak"></span>
<span class="line">omnis eques mixtaque gravis cum plebe senatus</span><span class="linebreak"></span>
<span class="line indent1">obvius ad Tusci fluminis ora venit.</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>procedunt pariter matres nataeque nurusque</span><span class="linebreak"></span>
<span class="line indent1">quaeque colunt sanctos virginitate focos.</span><span class="linebreak"></span>
<span class="line">sedula fune viri contento bracchia lassant:</span><span class="linebreak"></span>
<span class="line indent1">vix subit adversas hospita navis aquas.</span><span class="linebreak"></span>
<span class="line">sicca diu fuerat tellus, sitis usserat herbas:</span><span class="linebreak"></span>
<span class="line indent1"><span class="br"></span><span class="lineNumber">300</span><span class="br"></span>sedit limoso pressa carina vado.</span><span class="linebreak"></span>
<span class="line">quisquis adest operi, plus quam pro parte laborat,</span><span class="linebreak"></span>
<span class="line indent1">adiuvat et fortis voce sonante manus.</span><span class="linebreak"></span>
<span class="line">illa velut medio stabilis sedet insula ponto:</span><span class="linebreak"></span>
<span class="line indent1">attoniti monstro stantque paventque viri.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Claudia Quinta genus Clauso referebat ab alto,</span><span class="linebreak"></span>
<span class="line indent1">nec facies impar nobilitate fuit:</span><span class="linebreak"></span>
<span class="line">casta quidem, sed non et credita: rumor iniquus</span><span class="linebreak"></span>
<span class="line indent1">laeserat, et falsi criminis acta rea est;</span><span class="linebreak"></span>
<span class="line">cultus et ornatis varie prodisse capillis</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>obfuit, ad rigidos promptaque lingua senes.</span><span class="linebreak"></span>
<span class="line">conscia mens recti famae mendacia risit,</span><span class="linebreak"></span>
<span class="line indent1">sed nos in vitium credula turba sumus.</span><span class="linebreak"></span>
<span class="line">haec ubi castarum processit ab agmine matrum</span><span class="linebreak"></span>
<span class="line indent1">et manibus puram fluminis hausit aquam,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>ter caput inrorat, ter tollit in aethera palmas</span><span class="linebreak"></span>
<span class="line indent1">(quicumque aspiciunt, mente carere putant)</span><span class="linebreak"></span>
<span class="line">summissoque genu voltus in imagine divae</span><span class="linebreak"></span>
</section><notes></notes></section>