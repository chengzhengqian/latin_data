<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">sicut aper longe silvis latratibus actus</span><span class="linebreak"></span>
<span class="line indent1">fulmineo celeres dissipat ore canes,</span><span class="linebreak"></span>
<span class="line">mox tamen ipse perit, sic non moriuntur inulti</span><span class="linebreak"></span>
<span class="line indent1">volneraque alterna dantque feruntque manu.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>una dies Fabios ad bellum miserat omnes:</span><span class="linebreak"></span>
<span class="line indent1">ad bellum missos perdidit una dies.</span><span class="linebreak"></span>
<span class="line">ut tamen Herculeae superessent semina gentis,</span><span class="linebreak"></span>
<span class="line indent1">credibile est ipsos consuluisse deos;</span><span class="linebreak"></span>
<span class="line">nam puer impubes et adhuc non utilis armis</span><span class="linebreak"></span>
<span class="line indent1"><span class="br"></span><span class="lineNumber">240</span><span class="br"></span>unus de Fabia gente relictus erat,</span><span class="linebreak"></span>
<span class="line">scilicet ut posses olim tu, Maxime, nasci,</span><span class="linebreak"></span>
<span class="line indent1">cui res cunctando restituenda foret.</span><span class="linebreak"></span>
<span class="label"><span class="ac">14. e n</span></span>
<span class="line">Continuata loco tria sidera, Corvus et Anguis</span><span class="linebreak"></span>
<span class="line indent1">et medius Crater inter utrumque, iacent.</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Idibus illa latent, oriuntur nocte sequenti.</span><span class="linebreak"></span>
<span class="line indent1">quae tibi cur tria sint tam sociata, canam.</span><span class="linebreak"></span>
<span class="line">forte Iovi Phoebus festum sollemne parabat</span><span class="linebreak"></span>
<span class="line indent1">(non faciet longas fabula nostra moras):</span><span class="linebreak"></span>
<span class="line">“i, mea” dixit “avis, ne quid pia sacra moretur,</span><span class="linebreak"></span>
<span class="line indent1"><span class="br"></span><span class="lineNumber">250</span><span class="br"></span>et tenuem vivis fontibus adfer aquam.”</span><span class="linebreak"></span>
<span class="line">corvus inauratum pedibus cratera recurvis</span><span class="linebreak"></span>
<span class="line indent1">tollit et aerium pervolat altus iter.</span><span class="linebreak"></span>
<span class="line">stabat adhuc duris ficus densissima pomis:</span><span class="linebreak"></span>
<span class="line indent1">temptat eam rostro; non erat apta legi.</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>inmemor imperii sedisse sub arbore fertur,</span><span class="linebreak"></span>
<span class="line indent1">dum fierent tarda dulcia poma mora.</span><span class="linebreak"></span>
<span class="line">iamque satur nigris longum rapit unguibus hydrum</span><span class="linebreak"></span>
<span class="line indent1">ad dominumque redit fictaque verba refert:</span><span class="linebreak"></span>
</section><notes></notes></section>