<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">“invidet ipsa sibi vitatque, quod expedit illi,</span><span class="linebreak"></span>
<span class="line indent1">vestra soror summo concubuisse deo.</span><span class="linebreak"></span>
<span class="line">consulite ambobus; nam quae mea magna voluptas,</span><span class="linebreak"></span>
<span class="line indent1">utilitas vestrae magna sororis erit.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>vos illi in prima fugienti obsistite ripa,</span><span class="linebreak"></span>
<span class="line indent1">ne sua fluminea corpora mergat aqua.”</span><span class="linebreak"></span>
<span class="line">dixerat: adnuerant nymphae Tiberinides omnes,</span><span class="linebreak"></span>
<span class="line indent1">quaeque colunt thalamos, Ilia diva, tuos.</span><span class="linebreak"></span>
<span class="line">forte fuit nais, Lara nomine, prima sed illi</span><span class="linebreak"></span>
<span class="line indent1"><span class="br"></span><span class="lineNumber">600</span><span class="br"></span>dicta bis antiquum syllaba nomen erat,</span><span class="linebreak"></span>
<span class="line">ex vitio positum. saepe illi dixerat Almo</span><span class="linebreak"></span>
<span class="line indent1">“nata, tene linguam,” nec tamen illa tenet.</span><span class="linebreak"></span>
<span class="line">quae simul ac tetigit Iuturnae stagna sororis,</span><span class="linebreak"></span>
<span class="line indent1">“effuge” ait “ripas”; dicta refertque Iovis.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>illa etiam Iunonem adiit, miserataque nuptas</span><span class="linebreak"></span>
<span class="line indent1">“naida Iuturnam vir tuus” inquit “amat.”</span><span class="linebreak"></span>
<span class="line">Iuppiter intumuit, quaque est non usa modeste,</span><span class="linebreak"></span>
<span class="line indent1">eripit huic linguam Mercuriumque vocat:</span><span class="linebreak"></span>
<span class="line">“duc hanc ad manes; locus ille silentibus aptus.</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>nympha, sed infernae nympha paludis erit.”</span><span class="linebreak"></span>
<span class="line">iussa Iovis fiunt. accepit lucus euntes:</span><span class="linebreak"></span>
<span class="line indent1">dicitur illa duci tum placuisse deo.</span><span class="linebreak"></span>
<span class="line">vim parat hic, voltu pro verbis illa precatur,</span><span class="linebreak"></span>
<span class="line indent1">et frustra muto nititur ore loqui.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>fitque gravis geminosque parit, qui compita servant</span><span class="linebreak"></span>
<span class="line indent1">et vigilant nostra semper in urbe, Lares.</span><span class="linebreak"></span>
</section><notes></notes></section>