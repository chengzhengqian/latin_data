<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">sed neque paeniteat, nec gens mihi carior ulla est:</span><span class="linebreak"></span>
<span class="line indent1">hic colar, hic teneam cum Iove templa meo.</span><span class="linebreak"></span>
<span class="line">ipse mihi Mavors ‘commendo moenia’ dixit</span><span class="linebreak"></span>
<span class="line indent1">‘haec tibi. tu pollens urbe nepotis eris.’</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>dicta fides sequitur: centum celebramur in aris,</span><span class="linebreak"></span>
<span class="line indent1">nec levior quovis est mihi mensis honor.</span><span class="linebreak"></span>
<span class="line">nec tamen hunc nobis tantummodo praestat honorem</span><span class="linebreak"></span>
<span class="line indent1">Roma: suburbani dant mihi munus idem.</span><span class="linebreak"></span>
<span class="line">inspice, quos habeat nemoralis Aricia fastos</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>et populus Laurens Lanuviumque meum;</span><span class="linebreak"></span>
<span class="line">est illic mensis Iunonius. inspice Tibur</span><span class="linebreak"></span>
<span class="line indent1">et Praenestinae moenia sacra deae;</span><span class="linebreak"></span>
<span class="line">Iunonale leges tempus. nec Romulus illas</span><span class="linebreak"></span>
<span class="line indent1">condidit: at nostri Roma nepotis erat.”</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>finierat Iuno. respeximus: Herculis uxor</span><span class="linebreak"></span>
<span class="line indent1">stabat, et in voltu signa vigoris erant.</span><span class="linebreak"></span>
<span class="line">“non ego, si toto mater me cedere caelo</span><span class="linebreak"></span>
<span class="line indent1">iusserit, invita matre morabor”</span><span class="linebreak"></span>
<span class="line">ait. “nunc quoque non luctor de nomine temporis huius:</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>blandior et partes paene rogantis ago</span><span class="linebreak"></span>
<span class="line">remque mei iuris malim tenuisse precando,</span><span class="linebreak"></span>
<span class="line indent1">et faveas causae forsitan ipse meae.</span><span class="linebreak"></span>
<span class="line">aurea possedit socio Capitolia templo</span><span class="linebreak"></span>
<span class="line indent1">mater et, ut debet, cum Iove summa tenet.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>at decus omne mihi contingit origine mensis:</span><span class="linebreak"></span>
<span class="line indent1">unicus est, de quo sollicitamur, honor.</span><span class="linebreak"></span>
<span class="line">quid grave, si titulum mensis, Romane, dedisti</span><span class="linebreak"></span>
<span class="line indent1">Herculis uxori, posteritasque memor?</span><span class="linebreak"></span>
</section><notes></notes></section>