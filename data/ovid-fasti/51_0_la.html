<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="label"><span class="ac">22. e c</span></span>
<span class="line">Proxima cognati dixere Caristia cari,</span><span class="linebreak"></span>
<span class="line indent1">et venit ad socios turba propinqua deos.</span><span class="linebreak"></span>
<span class="line">scilicet a tumulis et, qui periere, propinquis</span><span class="linebreak"></span>
<span class="line indent1"><span class="br"></span><span class="lineNumber">620</span><span class="br"></span>protinus ad vivos ora referre iuvat,</span><span class="linebreak"></span>
<span class="line">postque tot amissos, quicquid de sanguine restat,</span><span class="linebreak"></span>
<span class="line indent1">aspicere et generis dinumerare gradus.</span><span class="linebreak"></span>
<span class="line">innocui veniant: procul hinc, procul impius esto</span><span class="linebreak"></span>
<span class="line indent1">frater et in partus mater acerba suos,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>cui pater est vivax, qui matris digerit annos,</span><span class="linebreak"></span>
<span class="line indent1">quae premit invisam socrus iniqua nurum.</span><span class="linebreak"></span>
<span class="line">Tantalidae fratres absint et Iasonis uxor</span><span class="linebreak"></span>
<span class="line indent1">et quae ruricolis semina tosta dedit,</span><span class="linebreak"></span>
<span class="line">et soror et Procne Tereusque duabus iniquus</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>et quicumque suas per scelus auget opes.</span><span class="linebreak"></span>
<span class="line">dis generis date tura boni (Concordia fertur</span><span class="linebreak"></span>
<span class="line indent1">illa praecipue mitis adesse die)</span><span class="linebreak"></span>
<span class="line">et libate dapes, ut, grati pignus honoris,</span><span class="linebreak"></span>
<span class="line indent1">nutriat incinctos missa patella Lares.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>iamque ubi suadebit placidos nox umida somnos,</span><span class="linebreak"></span>
<span class="line indent1">larga precaturi sumite vina manu,</span><span class="linebreak"></span>
<span class="line">et “bene vos, bene te, patriae pater, optime Caesar!”</span><span class="linebreak"></span>
<span class="line indent1">dicite: suffuso sint bona verba mero.</span><span class="linebreak"></span>
</section><notes></notes></section>