<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line"><span class="br"></span><span class="lineNumber">355</span><span class="br"></span>discedunt dubii, promissaque tarda videntur,</span><span class="linebreak"></span>
<span class="line indent1">dependetque fides a veniente die.</span><span class="linebreak"></span>
<span class="line">mollis erat tellus rorata mane pruina:</span><span class="linebreak"></span>
<span class="line indent1">ante sui populus limina regis adest.</span><span class="linebreak"></span>
<span class="line">prodit et in solio medius consedit acerno.</span><span class="linebreak"></span>
<span class="line indent1"><span class="br"></span><span class="lineNumber">360</span><span class="br"></span>innumeri circa stantque silentque viri.</span><span class="linebreak"></span>
<span class="line">ortus erat summo tantummodo margine Phoebus:</span><span class="linebreak"></span>
<span class="line indent1">sollicitae mentes speque metuque pavent.</span><span class="linebreak"></span>
<span class="line">constitit atque caput niveo velatus amictu</span><span class="linebreak"></span>
<span class="line indent1">iam bene dis notas sustulit ille manus,</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>atque ita “tempus adest promissi muneris,” inquit</span><span class="linebreak"></span>
<span class="line indent1">“pollicitam dictis, Iuppiter, adde fidem.”</span><span class="linebreak"></span>
<span class="line">dum loquitur, totum iam sol emoverat orbem,</span><span class="linebreak"></span>
<span class="line indent1">et gravis aetherio venit ab axe fragor.</span><span class="linebreak"></span>
<span class="line">ter tonuit sine nube deus, tria fulgura misit.</span><span class="linebreak"></span>
<span class="line indent1"><span class="br"></span><span class="lineNumber">370</span><span class="br"></span>credite dicenti: mira, sed acta, loquor.</span><span class="linebreak"></span>
<span class="line">a media caelum regione dehiscere coepit;</span><span class="linebreak"></span>
<span class="line indent1">summisere oculos cum duce turba suo.</span><span class="linebreak"></span>
<span class="line">ecce levi scutum versatum leniter aura</span><span class="linebreak"></span>
<span class="line indent1">decidit. a populo clamor ad astra venit.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>tollit humo munus caesa prius ille iuvenca,</span><span class="linebreak"></span>
<span class="line indent1">quae dederat nulli colla premenda iugo,</span><span class="linebreak"></span>
<span class="line">idque ancile vocat, quod ab omni parte recisum est,</span><span class="linebreak"></span>
<span class="line indent1">quemque notes oculis, angulus omnis abest.</span><span class="linebreak"></span>
<span class="line">tum, memor imperii sortem consistere in illo,</span><span class="linebreak"></span>
<span class="line indent1"><span class="br"></span><span class="lineNumber">380</span><span class="br"></span>consilium multae calliditatis init.</span><span class="linebreak"></span>
<span class="line">plura iubet fieri simili caelata figura,</span><span class="linebreak"></span>
<span class="line indent1">error ut ante oculos insidiantis eat.</span><span class="linebreak"></span>
</section><notes></notes></section>