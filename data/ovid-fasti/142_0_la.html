<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="line">saepe mihi Zephyrus ‘dotes corrumpere noli</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>ipsa tuas’ dixit: dos mihi vilis erat.</span><span class="linebreak"></span>
<span class="line">florebant oleae; venti nocuere protervi:</span><span class="linebreak"></span>
<span class="line indent1">florebant segetes; grandine laesa seges:</span><span class="linebreak"></span>
<span class="line">in spe vitis erat; caelum nigrescit ab Austris,</span><span class="linebreak"></span>
<span class="line indent1">et subita frondes decutiuntur aqua.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>nec volui fieri nec sum crudelis in ira,</span><span class="linebreak"></span>
<span class="line indent1">cura repellendi sed mihi nulla fuit.</span><span class="linebreak"></span>
<span class="line">convenere patres et, si bene floreat annus,</span><span class="linebreak"></span>
<span class="line indent1">numinibus nostris annua festa vovent.</span><span class="linebreak"></span>
<span class="line">adnuimus voto. consul cum consule ludos</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>Postumio Laenas persoluere mihi.”</span><span class="linebreak"></span>
<span class="line">quaerere conabar, quare lascivia maior</span><span class="linebreak"></span>
<span class="line indent1">his foret in ludis liberiorque iocus,</span><span class="linebreak"></span>
<span class="line">sed mihi succurrit numen non esse severum.</span><span class="linebreak"></span>
<span class="line indent1">aptaque deliciis munera ferre deam.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>tempora sutilibus cinguntur pota coronis,</span><span class="linebreak"></span>
<span class="line indent1">et latet iniecta splendida mensa rosa;</span><span class="linebreak"></span>
<span class="line">ebrius incinctis philyra conviva capillis</span><span class="linebreak"></span>
<span class="line indent1">saltat, et imprudens utitur arte meri;</span><span class="linebreak"></span>
<span class="line">ebrius ad durum formosae limen amicae</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>cantat, habent unctae mollia serta comae.</span><span class="linebreak"></span>
<span class="line">nulla coronata peraguntur seria fronte,</span><span class="linebreak"></span>
<span class="line indent1">nec liquidae vinctis flore bibuntur aquae;</span><span class="linebreak"></span>
<span class="line">donec eras mixtus nullis, Acheloe, racemis,</span><span class="linebreak"></span>
<span class="line indent1">gratia sumendae non erat ulla rosae.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>Bacchus amat flores: Baccho placuisse coronam</span><span class="linebreak"></span>
<span class="line indent1">ex Ariadnaeo sidere nosse potes.</span><span class="linebreak"></span>
<span class="line">scaena levis decet hanc: non est, mihi credite, non est</span><span class="linebreak"></span>
<span class="line indent1">illa cothurnates inter habenda deas.</span><span class="linebreak"></span>
</section><notes></notes></section>