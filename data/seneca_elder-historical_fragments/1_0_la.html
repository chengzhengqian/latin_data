<section class="div1 language" lang="la"><header><hgroup><h1>The Elder Seneca</h1></hgroup></header>
<h1><span class="ac">Fragmenta Historiarum</span></h1>
<section class="div2">
<p>1. Seneca Romanae urbis tempora distribuit in aetates; primam enim dixit infantiam sub rege Romulo fuisse, a quo et genita et quasi educata sit Roma, deinde pueritiam sub ceteris regibus, a quibus <span class="innerMarginNote right">585M</span>et aucta sit et disciplinis pluribus institutisque formata.
At vero Tarquinio regnante, cum iam quasi adulta esse coepisset, servitium non tulisse, et reiecto superbae dominationis iugo maluisse legibus obtemperare
quam regibus, cumque esset adulescentia
eius fine Punici belli terminata, tum denique confirmatis
viribus coepisse iuvenescere. Sublata enim Carthagine, quae diu aemula imperii fuit, manus suas in totum orbem terra marique porrexit, donec regibus cunctis et nationibus imperio subiugatis, cum iam bellorum materia deficeret, viribus suis male uteretur,
quibus se ipsa confecit. Haec fuit prima eius senectus, cum bellis lacerata civilibus atque intestino malo pressa rursus ad regimen singularis imperii recidit quasi ad alteram infantiam revoluta. Amissa enim libertate, quam Bruto duce et auctore defenderat,
ita consenuit tamquam sustentare se ipsa non valeret nisi adminiculo regentium uteretur. Lactant. Inst. Div. 7.15.14.</p>
</section>
<section class="div2">
<p>2. Seneca eum scribit intellecta defectione exemptum
anulum quasi alicui traditurum parumper tenuisse, dein rursus aptasse digito et compressa
</p></section><notes></notes></section>