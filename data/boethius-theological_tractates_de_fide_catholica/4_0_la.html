<section class="div1 language" lang="la"><header><hgroup><h1>Boethius</h1></hgroup></header><p class="noindent">
<span class="br"></span><span class="lineNumber">75</span><span class="br"></span>eumque praefixa lege paradisi deliciis constituit, ut, si sine peccato manere vellet, tam ipsum quam eius progeniem angelicis coetibus sociaret, ut quia superior natura per superbiae malum ima petierat, inferior substantia per humilitatis bonum ad superna conscenderet. <span class="br"></span><span class="lineNumber">80</span><span class="br"></span> Sed ille auctor invidiae non ferens hominem illuc ascendere ubi ipse non meruit permanere, temptatione adhibita fecit etiam ipsum eiusque comparem, quam de eius latere generandi causa formator produxerat, inoboedientiae suppliciis <span class="br"></span><span class="lineNumber">85</span><span class="br"></span> subiacere, ei quoque divinitatem affuturam promittens, quam sibi dum arroganter usurpat elisus est. Haec autem revelante deo Moysi famulo suo comperta sunt, cui etiam humani generis conditionem atque originem voluit innotescere, sicut ab eo libri <span class="br"></span><span class="lineNumber">90</span><span class="br"></span> prolati testantur. Omnis enim divina auctoritas his modis constare videtur, ut aut historialis modus sit, qui nihil aliud nisi res gestas enuntiet, aut allegoricus, ut non illic possit historiae ordo consistere, aut certe ex utrisque compositus, ut et secundum historiam et <span class="br"></span><span class="lineNumber">95</span><span class="br"></span> secundum allegoriam manere videatur. Haec autem pie intelligentibus et veraci corde tenentibus satis abundeque relucent. Sed ad ordinem redeamus.</p>
<p>Primus itaque homo ante peccatum cum sua coniuge incola paradisi fuit. At ubi aurem praebuit <span class="br"></span><span class="lineNumber">100</span><span class="br"></span> suasori et conditoris praeceptum neglexit attendere, exul effectus, terram iussus excolere atque a paradisi sinu seclusus in ignotis partibus sui generis posteritatem transposuit atque poenam quam ipse primus homo praevaricationis reus exceperat generando <span class="br"></span><span class="lineNumber">105</span><span class="br"></span> transmisit in posteros. Hinc factum est ut et corporum
</p><notes></notes></section>