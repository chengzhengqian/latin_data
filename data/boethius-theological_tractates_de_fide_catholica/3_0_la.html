<section class="div1 language" lang="la"><header><hgroup><h1>Boethius</h1></hgroup></header><p class="noindent">

recipere testamentum neque in integro novum. <span class="br"></span><span class="lineNumber">50</span><span class="br"></span> Nam sicut illud omnino error eorum non recipit ita ex virgine generationem filii non vult admittere, ne humano corpore polluta videatur dei fuisse natura. Sed de his hactenus; suo enim loco ponentur sicut ordo necessarius postularit.</p>
<p><span class="br"></span><span class="lineNumber">55</span><span class="br"></span> Ergo divina ex aeterno natura et in aeternum sine aliqua mutabilitate perdurans sibi tantum conscia voluntate sponte mundum voluit fabricare eumque cum omnino non esset fecit ut esset, nec ex sua substantia protulit, ne divinus natura crederetur, <span class="br"></span><span class="lineNumber">60</span><span class="br"></span> neque aliunde molitus est, ne iam exstitisse aliquid quod eius voluntatem existentia propriae naturae iuvaret atque esset quod neque ab ipso factum esset et tamen esset; sed verbo produxit caelos, terram creavit, ita ut caelesti habitatione dignas caelo <span class="br"></span><span class="lineNumber">65</span><span class="br"></span> naturas efficeret ac terrae terrena componeret. De caelestibus autem naturis, quae universaliter vocatur angelica, quamvis illic distinctis ordinibus pulchra sint omnia, pars tamen quaedam plus appetens quam ei natura atque ipsius auctor naturae tribuerat de <span class="br"></span><span class="lineNumber">70</span><span class="br"></span> caelesti sede proiecta est; et quoniam angelorum numerum, id est supernae illius civitatis cuius cives angeli sunt, imminutum noluit conditor permanere, formavit ex terra hominem atque spiritu vitae animavit, ratione composuit, arbitrii libertate decoravit




</p><notes></notes></section>