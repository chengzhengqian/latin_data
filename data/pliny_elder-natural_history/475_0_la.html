<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<p>Verum in his sunt quidem virtutis opera magna, sed maiora fortunae: M. Sergio, ut equidem arbitror, nemo quemquam hominum iure praetulerit, licet pronepos Catilina gratiam nomini deroget. secundo stipendio dextram manum perdidit, stipendiis duobus ter et vicies vulneratus est, ob id neutra manu, neutro pede satis utilis, animo tantum salvo,<a class="footnoteLink" href="#note_LCL352_574_1" id="target_note_LCL352_574_1"><sup>1</sup></a> plurimis
postea stipendiis debilis miles. bis ab Hannibale captus—neque enim cum quolibet hoste res fuit—,bis
vinculorum eius profugus, in viginti mensibus nullo non die in catenis aut compedibus custoditus. sinistra manu sola quater pugnavit, duobus equis
<span class="br"></span><span class="lineNumber">105</span><span class="br"></span>insidente eo suffossis. dextram sibi ferream fecit, eaque religata proeliatus Cremonam obsidione exemit, Placentiam tutatus est, duodena castra hostium in Gallia cepit, quae omnia ex oratione eius apparent habita cum in praetura sacris arceretur a collegis ut debilis, quos hic coronarum acervos constructurus
<span class="br"></span><span class="lineNumber">106</span><span class="br"></span>hoste mutato! etenim plurimum refert in quae cuiusque virtus tempora inciderit. quas Trebia Ticinusve aut Trasimenus civicas dedere? quae Cannis corona merita, unde fugisse virtutis summum opus fuit? ceteri profecto victores hominum fuere, Sergius vicit etiam fortunam.</p>
</section><notes><section class="footnotes"><ul><li class="note" id="note_LCL352_574_1"><a class="footnoteCrossrefLink" href="#target_note_LCL352_574_1" title="Click to highlight in text"><sup class="lineRef">1</sup><span class="italic">Detlefsen:</span> uno tantum servo (salvus <span class="italic">Mayhoff</span>).</a></li><script type="text/javascript">document.getElementById('note_LCL352_574_1').style.display = "none";</script></ul></section></notes></section>