<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

maturescit alia—sic dispensatur ut nullo non mense maturescant. quae se in arbore ipsa divisere azaniae vocantur, laeduntque ceteras nisi detrahantur.</p>
<span class="br"></span><span class="lineNumber">108</span><span class="br"></span><p>XLV. Fructum arborum solae nullum ferunt—hoc est ne semen quidem—tamarix scopis tantum nascens, populus, alnus, ulmus Atinia, alaternus, cui folia inter ilicem et olivam; infelices autem existimantur damnataeque religione quae neque seruntur umquam neque fructum ferunt. Cremutius auctor est numquam
virere arborem ex qua Phyllis se suspenderit. quae gummim gignunt post germinationem aperiunt<a class="footnoteLink" href="#note_LCL370_458_1" id="target_note_LCL370_458_1"><sup>1</sup></a>; gummis non nisi fructu detracto spissatur.</p>
<span class="br"></span><span class="lineNumber">109</span><span class="br"></span><p>XLVI. Novellae arbores carent fructu quamdiu crescunt. perdunt facillime ante maturitatem palma, ficus, amygdala, malus, pirus, item punica, quae etiam roribus nimiis et pruinis florem amittit. qua de causa inflectunt ramos eius, ne subrecti umorem infestum excipiant atque contineant; pirus et amygdala, etiam si non pluat sed fiat austrinum caelum aut nubilum, amittunt florem, et primos fructus si
<span class="br"></span><span class="lineNumber">110</span><span class="br"></span>cum defloruere tales dies fuerint. ocissime autem salix amittit semen, antequam omnino maturitatem sentiat, ob id dicta Homero frugiperda; secuta aetas scelere suo interpretata est hanc sententiam, quando semen salicis mulieri sterilitatis medicamentum





</p></section><notes><section class="footnotes"><ul><li class="note" id="note_LCL370_458_1"><a class="footnoteCrossrefLink" href="#target_note_LCL370_458_1" title="Click to highlight in text"><sup class="lineRef">1</sup>aperiuntur <span class="italic">edd.</span></a></li><script type="text/javascript">document.getElementById('note_LCL370_458_1').style.display = "none";</script></ul></section></notes></section>