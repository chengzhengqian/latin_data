<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

in lucernis, ut pura luceat flamma et ut extincto demum oleat, quae in fucato non eveniunt. accenditur
quoque difficilius et crebro extinguitur. est sinceri experimentum et in aqua, quoniam ut nubecula
innatat, fictum in pusulas coit. sed maxime mirum est aestivo sole deprehendi. sincerum enim sudat et se diluit donec suco recenti simile fiat. Mnesides optime servari putat hyoscyami semine adiecto, alii in faba.</p>
<span class="br"></span><span class="lineNumber">204</span><span class="br"></span><p>LXXVII. Inter sativa et silvestria medium genus, quoniam in arvis sed sponte nasceretur, rhoeam vocavimus et erraticum. quidam id decerptum protinus
cum toto calice mandunt. alvum exinanit. capita quinque decocta in vini tribus heminis pota et somnum faciunt.</p>
<span class="br"></span><span class="lineNumber">205</span><span class="br"></span><p>LXXVIII. Silvestrium unum genus ceratitim vocant, nigrum, cubitali altitudine, radice crassa et corticosa, calyculo inflexo ut corniculo. folia minora et tenuiora quam ceteris silvestribus. semen exile tempestivum est messibus, alvum purgat dimidio
<span class="br"></span><span class="lineNumber">206</span><span class="br"></span>acetabulo in mulso. folia trita cum oleo argema iumentorum sanant. radix acetabuli mensura cocta in duobus sextariis ad dimidias datur ad lumborum vitia et iocineris. carbunculis medentur ex melle folia. quidam hoc genus glaucion vocant, alii paralium.
nascitur enim in adflatu maris aut nitroso loco.</p>
</section><notes></notes></section>