<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">107</span><span class="br"></span><p>XXIX. Ingeniorum gloriae quis possit agere delectum
per tot disciplinarum genera et tantam rerum operumque varietatem? nisi forte Homero vate Graeco nullum felicius extitisse convenit, sive operis forma<a class="footnoteLink" href="#note_LCL352_576_1" id="target_note_LCL352_576_1"><sup>1</sup></a> sive materie aestimetur. itaque Alexander Magnus—etenim
insignibus iudiciis optume citraque invidiam
<span class="br"></span><span class="lineNumber">108</span><span class="br"></span>tam superba censura peragetur—inter spolia Darii Persarum regis unguentorum scrinio capto quod erat de<a class="footnoteLink" href="#note_LCL352_576_2" id="target_note_LCL352_576_2"><sup>2</sup></a> auro margaritis gemmisque pretiosum, varios eius usus amicis demonstrantibus, quando taedebat unguenti bellatorem et militia sordidum, ‘Immo Hercule,’ inquit, ‘librorum Homeri custodiae detur,’ ut pretiosissimum humani animi opus quam
<span class="br"></span><span class="lineNumber">109</span><span class="br"></span>maxime diviti opere servaretur. idem Pindari vatis familiae penatibusque iussit parci cum Thebas raperet,
Aristotelis philosophi patriam suam credidit,<a class="footnoteLink" href="#note_LCL352_576_3" id="target_note_LCL352_576_3"><sup>3</sup></a> tantaeque rerum claritati tam benignum testimonium
miscuit. Archilochi poetae interfectores Apollo arguit Delphis. Sophoclem tragici cothurni principem defunctum sepelire Liber pater iussit, obsidentibus moenia Lacedaemoniis, Lysandro eorum rege in quiete saepius admonito ut pateretur humari delicias suas. requisivit rex, qui supremum diem Athenis obissent<a class="footnoteLink" href="#note_LCL352_576_4" id="target_note_LCL352_576_4"><sup>4</sup></a> nec difficulter ex his quem deus significasset intellexit, pacemque funeri dedit.</p>
</section><notes><section class="footnotes"><ul><li class="note" id="note_LCL352_576_1"><a class="footnoteCrossrefLink" href="#target_note_LCL352_576_1" title="Click to highlight in text"><sup class="lineRef">1</sup><span class="italic">Strack:</span> fortuna.</a></li><script type="text/javascript">document.getElementById('note_LCL352_576_1').style.display = "none";</script><li class="note" id="note_LCL352_576_2"><a class="footnoteCrossrefLink" href="#target_note_LCL352_576_2" title="Click to highlight in text"><sup class="lineRef">2</sup><span class="italic">V.ll.</span> erat, erato: erat celato? <span class="italic">Detlefsen.</span></a></li><script type="text/javascript">document.getElementById('note_LCL352_576_2').style.display = "none";</script><li class="note" id="note_LCL352_576_3"><a class="footnoteCrossrefLink" href="#target_note_LCL352_576_3" title="Click to highlight in text"><sup class="lineRef">3</sup><span class="italic">V.l.</span> patriam condidit (Aristotelis Philippus patriam condidit
<span class="italic">Longol</span>.).</a></li><script type="text/javascript">document.getElementById('note_LCL352_576_3').style.display = "none";</script><li class="note" id="note_LCL352_576_4"><a class="footnoteCrossrefLink" href="#target_note_LCL352_576_4" title="Click to highlight in text"><sup class="lineRef">4</sup><span class="italic">Urlichs:</span> obisset.</a></li><script type="text/javascript">document.getElementById('note_LCL352_576_4').style.display = "none";</script></ul></section></notes></section>