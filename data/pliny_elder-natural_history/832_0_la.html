<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ideoque et rugarum colorisque similitudo. adulteratur
iuniperi bacis mire vim trahentibus, in pondere quidem multis modis.</p>
<span class="br"></span><span class="lineNumber">30</span><span class="br"></span><p>XV. Est etiamnum in India piperis grani<a class="footnoteLink" href="#note_LCL370_22_1" id="target_note_LCL370_22_1"><sup>1</sup></a> simile quod vocatur caryophyllon, grandius fragiliusque; tradunt in Indica loto id gigni; advehitur odoris gratia. fert et spina<a class="footnoteLink" href="#note_LCL370_22_2" id="target_note_LCL370_22_2"><sup>2</sup></a> piperis similitudinem praecipua amaritudine, foliis parvis densisque cypri modo, ramis trium cubitorum, cortice pallido, radice lata lignosaque buxei coloris. hac in aqua cum semine excocta in aereo vase medicamentum fit quod vocatur
<span class="br"></span><span class="lineNumber">31</span><span class="br"></span>lycion. ea spina et in Pelio monte nascitur adulteratque medicamentum, item asphodeli radix aut fel bubulum aut absinthium, vel rhus vel amurca. aptissimum medicinae quod est spumosum; Indi in utribus camelorum aut rhinocerotum id mittunt. spinam ipsam in Graecia quidam pyxacanthum Chironium vocant.</p>
<span class="br"></span><span class="lineNumber">32</span><span class="br"></span><p>XVI. Et macir ex India advehitur, cortex rubens radicis magnae, nomine arboris suae; qualis sit ea inconpertum habeo. corticis melle decocti usus in medicina ad dysintericos praecipuus habetur.</p>
<p>XVII. Saccharon et Arabia fert, sed laudatius India. est autem mel in harundinibus collectum, cummium modo candidum, dentibus fragile, amplissimum nucis abellanae magnitudine, ad medicinae tantum usum.</p>
</section><notes><section class="footnotes"><ul><li class="note" id="note_LCL370_22_1"><a class="footnoteCrossrefLink" href="#target_note_LCL370_22_1" title="Click to highlight in text"><sup class="lineRef">1</sup><span class="italic">V.l.</span> granis.</a></li><script type="text/javascript">document.getElementById('note_LCL370_22_1').style.display = "none";</script><li class="note" id="note_LCL370_22_2"><a class="footnoteCrossrefLink" href="#target_note_LCL370_22_2" title="Click to highlight in text"><sup class="lineRef">2</sup><span class="italic">V.l.</span> in spinis.</a></li><script type="text/javascript">document.getElementById('note_LCL370_22_2').style.display = "none";</script></ul></section></notes></section>