<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

palam facta, contumeliosus privigni Neronis secessus, aliud in nepte adulterium, iuncta deinde tot mala, inopia stipendi, rebellio Illyrici, servitiorum delectus, iuventutis penuria, pestilentia urbis, fames Italiae, destinatio expirandi et quadridui media maior pars
<span class="br"></span><span class="lineNumber">150</span><span class="br"></span>mortis in corpus recepta; iuxta haec Variana clades et maiestatis eius foeda suggillatio, abdicatio Postumi Agrippae post adoptionem, desiderium post relegationem,
inde suspicio in Fabium arcanorumque proditionem,
hinc uxoris et Tiberi cogitationes, suprema eius cura. in summa deus ille caelumque nescio adeptus magis an meritus herede hostis sui filio excessit.</p>
<span class="br"></span><span class="lineNumber">151</span><span class="br"></span><p>XLVI. Subeunt in hac reputatione Delphica oracula velut ad castigandam hominum vanitatem deo emissa. duo sunt haec: Pedium felicissimum, qui pro patria proxime occubuisset; iterum a Gyge rege tunc amplissimo terrarum consultum,<a class="footnoteLink" href="#note_LCL352_606_1" id="target_note_LCL352_606_1"><sup>1</sup></a> Aglaum Psophidium
esse feliciorem. senior hic in angustissimo Arcadiae
angulo parvum sed annuis victibus large sufficiens praedium colebat, numquam ex eo egressus atque, ut e vitae genere manifestum est, minima cupidine minimum in vita mali expertus.</p>
</section><notes><section class="footnotes"><ul><li class="note" id="note_LCL352_606_1"><a class="footnoteCrossrefLink" href="#target_note_LCL352_606_1" title="Click to highlight in text"><sup class="lineRef">1</sup><span class="italic">V.l.</span> consulti.</a></li><script type="text/javascript">document.getElementById('note_LCL352_606_1').style.display = "none";</script></ul></section></notes></section>