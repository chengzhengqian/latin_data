<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

alvi intellegantur revectisque eximantur mella. et
<span class="br"></span><span class="lineNumber">74</span><span class="br"></span>in Hispania mulis provehunt simili de causa,</p>
<p>(XLIV.) tantumque pabulum refert ut mella quoque venenata fiant. Heracliae in Ponto quibusdam annis perniciosissima existunt ab iisdem apibus facta. nec dixere auctores e quibus floribus ea fierent, nos trademus quae conperimus. herba est ab exitio et iumentorum quidem, sed praecipue caprarum, appellata aegolethron. huius flore concipiunt noxium virus aquoso vere marcescentis. ita fit ut non
<span class="br"></span><span class="lineNumber">75</span><span class="br"></span>omnibus annis sentiatur malum. venenati signa sunt quod omnino non densatur, quod color magis rutilus est, odor alienus sternumenta protinus movens, quod ponderosius innoxio. qui edere abiciunt se humi refrigerationen quaerentes, nam
<span class="br"></span><span class="lineNumber">76</span><span class="br"></span>et sudore diffluunt. remedia sunt multa, quae suis locis dicemus. sed quoniam statim repraesentari aliqua in tantis insidiis oportet, mulsum vetus e melle optumo et ruta, salsamenta etiam, si reiciantur sumpta crebro. certumque est id malum per excrementa ad canes etiam pervenire similiterque torqueri eos. mulsum tamen ex eo inveteratum innocuum esse constat, et feminarum cutem nullo melius emendari cum costo, suggillata cum aloe.</p>
</section><notes></notes></section>