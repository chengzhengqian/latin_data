<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<p>Ophiusam in Elephantine eiusdem Aethiopiae, lividam difficilemque aspectu, qua pota terrorem minasque serpentium obversari ita ut mortem sibi eo metu consciscant, ob id cogi sacrilegos illam bibere, adversari ei palmeum vinum.</p>
<span class="br"></span><span class="lineNumber">164</span><span class="br"></span><p>Thalassaeglen circa Indum amnem inveniri, quae ob id nomine alio potamaugis appellatur, hac pota lymphari homines obversantibus miraculis.
Theangelida in Libano Syriae, Dicte Cretae montibus et Babylone et Susis Persidis nasci, qua pota Magi divinent.</p>
<p>Gelotophyllida in Bactris et circa Borysthenen. haec si bibatur cum murra et vino, varias obversari species ridendique finem non fieri nisi potis nucleis pineae nucis cum pipere et melle in vino palmeo.</p>
<span class="br"></span><span class="lineNumber">165</span><span class="br"></span><p>Hestiaterida a convictu nominari in Perside, quoniam hilarentur illa, eandem protomediam, qua primatum apud reges obtineant, casigneten quoniam secum ipsa nascatur, nec cum aliis ullis herbis, eandem dionysonymphadem, quoniam vino mire conveniat.</p>
<p>Helianthes vocat in Themiscyrena regione et Ciliciae montibus maritimis, folio myrti. hac cum adipe leonino decocta, addito croco et palmeo vino,










</p></section><notes></notes></section>