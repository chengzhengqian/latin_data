<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

saepe dimicant causis, duasque acies contrarias duo imperatores instruunt, maxime rixa in convehendis floribus exorta et suos quibusque evocantibus; quae dimicatio iniectu pulveris aut fumo tota discutitur, reconciliatur vero lacte vel aqua mulsa.</p>
<span class="br"></span><span class="lineNumber">59</span><span class="br"></span><p>XIX. Apes sunt et rusticae silvestresque. horridae aspectu, multo iracundiores, sed opere ac labore praestantes. urbanarum duo genera: optimae breves variaeque et in rotunditatem conpactiles, deteriores longae et quibus similitudo vesparum, etiamnum deterrimae ex iis pilosae. in Ponto sunt quaedam albae quae bis in mense mella faciunt; circa Thermodontem autem fluvium duo genera, aliarum quae in arboribus mellificant, aliarum quae sub terra triplici cerarum ordine, uberrimi proventus.</p>
<span class="br"></span><span class="lineNumber">60</span><span class="br"></span><p>Aculeum apibus dedit natura ventri consertum ad unum ictum; hoc infixo quidam eas statim emori putant, aliqui non nisi in tantum adacto ut intestini quippiam sequatur, sed fucos postea esse nec mella facere velut castratis viribus pariterque et nocere et prodesse desinere. est in exemplis
<span class="br"></span><span class="lineNumber">61</span><span class="br"></span>equus<a class="footnoteLink" href="#note_LCL353_468_1" id="target_note_LCL353_468_1"><sup>1</sup></a> ab iis occisus.<a class="footnoteLink" href="#note_LCL353_468_2" id="target_note_LCL353_468_2"><sup>2</sup></a> odere foedos odores proculque fugiunt, sed et fictos; itaque unguenta redolentes infestant. ipsae plurimorum animalium iniuriis obnoxiae.


</p></section><notes><section class="footnotes"><ul><li class="note" id="note_LCL353_468_1"><a class="footnoteCrossrefLink" href="#target_note_LCL353_468_1" title="Click to highlight in text"><sup class="lineRef">1</sup><span class="italic">Mayhoff</span>: equos.</a></li><script type="text/javascript">document.getElementById('note_LCL353_468_1').style.display = "none";</script><li class="note" id="note_LCL353_468_2"><a class="footnoteCrossrefLink" href="#target_note_LCL353_468_2" title="Click to highlight in text"><sup class="lineRef">2</sup><span class="italic">v.l.</span> occisos.</a></li><script type="text/javascript">document.getElementById('note_LCL353_468_2').style.display = "none";</script></ul></section></notes></section>