<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
si prius foveantur feni Graeci decocti suco, efficacius cum strychno. prosunt et vulpium testes et taurinus sanguis aridus tritus, urina caprae calefacta instillata auribus, fimum eiusdem cum axungia inlitum.</p>
<span class="br"></span><span class="lineNumber">178</span><span class="br"></span><p>XLIX. Dentes mobiles confirmat cervini cornus cinis doloresque eorum mitigat, sive infricentur sive colluantur. quidam efficaciorem ad omnes eosdem usus crudi cornus farinam arbitrantur. dentifricia utroque modo fiunt. magnum remedium est et in luporum capitis cinere. certum est in excrementis eorum plerumque inveniri ossa; haec adalligata eundem
effectum habent, item leporina coagula per aurem infusa contra dolores. et capitis eorum cinis dentifricium est adiectoque nardo mulcet graveolentiam
<span class="br"></span><span class="lineNumber">179</span><span class="br"></span>oris. aliqui murinorum capitum cinerem miscuisse malunt. reperitur in latere leporis os acui simile, hoc scarifare dentes in dolore suadent. talus bubulus accensus eos qui labant cum dolore admotus confirmat. eiusdem cinis cum murra dentifricium est. ossa quoque ex ungulis suum combusta eundem usum praebent, item ossa ex acetabulis pernarum
<span class="br"></span><span class="lineNumber">180</span><span class="br"></span>circa quae coxendices vertuntur. isdem sanari demissis in fauces iumentorum verminationes notum est, sed et combustis dentes confirmari, asinino quoque
lacte percussu vexatos aut dentium eiusdem cinere, item lichene equi cum oleo infuso per aurem. est autem hoc non hippomanes, quod alioqui noxium
<span class="br"></span><span class="lineNumber">181</span><span class="br"></span>omitto, sed in equorum genibus ac super ungulas.
</p></section><notes></notes></section>