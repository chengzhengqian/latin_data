<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

Ardalus instituit. saltationem armatam Curetes docuere, pyrrichen Pyrrus, utramque in Creta.
<span class="br"></span><span class="lineNumber">205</span><span class="br"></span>versum heroum Pythio oraculo debemus; de poematum
origine magna quaestio; ante Troianum bellum probantur fuisse. prosam orationem condere
Pherecydes Syrius instituit Cyri regis aetate, historiam Cadmus Milesius, ludos gymnicos in Arcadia Lycaon, funebres Acastus in Iolco, post eum Theseus in Isthmo, Hercules Olympiae; athleticam Pytheus, pilam lusoriam Gyges Lydus; picturam Aegypti et in Graecia Euchir Daedali cognatus ut Aristoteli placet, ut Theophrasto Polygnotus Atheniensis.</p>
<span class="br"></span><span class="lineNumber">206</span><span class="br"></span><p>Nave primus in Graeciam ex Aegypto Danaus advenit;
antea ratibus navigabatur inventis in Mari Rubro inter insulas a rege Erythra. reperiuntur qui Mysos et Troianos priores excogitasse in Hellesponto
putent cum transirent adversus Thracas. etiamnunc in Britannico oceano vitilis corio circumsutae
fiunt, in Nilo ex papyro ac scirpo et harundine.
<span class="br"></span><span class="lineNumber">207</span><span class="br"></span>longa nave Iasonem primum navigasse Philostephanus
auctor est, Hegesias Parhalum, Ctesias Samiramin,
Archemachus Aegaeonem, biremem Damastes Erythraeos fecisse, triremem Thucydides Aminoclen
</p></section><notes></notes></section>