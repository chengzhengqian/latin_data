<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">117</span><span class="br"></span><p>LXIII. Fici sucus lacteus aceti naturam habet, itaque coaguli modo lac contrahit. excipitur ante maturitatem pomi et in umbra siccatur ad aperienda ulcera, cienda menstrua adpositu cum luteo ovi aut potu cum amylo. podagris inlinitur cum farina Graeci feni et aceto. pilos quoque detrahit palpebrarumque scabiem emendat, item lichenas et
<span class="br"></span><span class="lineNumber">118</span><span class="br"></span>psoras, alvum solvit. lactis ficulni natura adversatur crabronum vesparumque et similium venenis, privatim scorpionum. idem cum axungia verrucas tollit. folia et quae non maturuere fici strumis inlinuntur omnibusque quae emollienda sint discutiendave. praestant hoc et per se folia. et alius usus eorum in fricando lichene et alopeciis et quaecumque exulcerari opus sit. et adversus canis morsus
<span class="br"></span><span class="lineNumber">119</span><span class="br"></span>ramorum teneri cauliculi cuti inponuntur. iidem cum melle ulceribus quae ceria vocantur inlinuntur. extrahunt infracta ossa cum papaveris silvestris foliis, canum rabiosorum morsus folio trito ex aceto restingunt. e nigra fico candidi cauliculi inlinuntur furunculis, muris aranei morsibus cum cera, cinis earum e foliis gangraenis consumendisque quae
<span class="br"></span><span class="lineNumber">120</span><span class="br"></span>excrescunt. fici maturae urinam cient, alvum solvunt, sudorem movent papulasque. ob id autumno
insalubres, quoniam sudantia huius cibi opera corpora perfrigescunt. nec stomacho utiles sed<a class="footnoteLink" href="#note_LCL392_492_1" id="target_note_LCL392_492_1"><sup>1</sup></a> ad breve tempus et voci contrariae intelleguntur.





</p></section><notes><section class="footnotes"><ul><li class="note" id="note_LCL392_492_1"><a class="footnoteCrossrefLink" href="#target_note_LCL392_492_1" title="Click to highlight in text"><sup class="lineRef">1</sup>sed <span class="italic">vulg.</span>: set <span class="italic">Mayhoff</span>: et <span class="italic">plures codd., Detlefsen.</span></a></li><script type="text/javascript">document.getElementById('note_LCL392_492_1').style.display = "none";</script></ul></section></notes></section>