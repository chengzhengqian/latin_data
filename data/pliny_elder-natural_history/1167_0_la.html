<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

quoque laudatiora summis sicut uberiora imis: adeo
<span class="br"></span><span class="lineNumber">200</span><span class="br"></span>excelsitate proficitur. hac ratione et arbores eliguntur: prima omnium ulmus, excepta propter nimiam frondem Atinia, dein populus nigra, eadem de causa, minus densa folio; non spernunt plerique et fraxinum ficumque, etiam oleam si non sit umbrosa ramis. harum satus cultusque abunde tractatus est. ante <span class="sc">xxxvi</span> mensem attingi falce vetantur; alterna servantur bracchia, alternis putantur annis, sexto anno
<span class="br"></span><span class="lineNumber">201</span><span class="br"></span>maritantur. Transpadana Italia praeter supra dictas cornu, opulo, tilia, acere, orno, carpino, quercu arbustat agros, Venetia salice propter uliginem soli. et ulmus detruncata media in tria ramorum scamna digeritur, nulla fere viginti pedum altiore arbore. tabulata earum ab octavo pede altitudinis dilatantur in collibus siccisque agris, a duodecumo in campestribus 
<span class="br"></span><span class="lineNumber">202</span><span class="br"></span>et umidis. meridianum solem spectare palmae debent, rami a proiectu digitorum modo subrigi, tonsili in his tenuium quoque virgultorum barba, ne obumbrent. intervallum iustum arborum, si aretur solum, quadrageni pedes in terga frontemque, in latera viceni; si non aretur, hoc in omnis partes. singulis denas saepe adnutriunt vites, damnato agricola
</p></section><notes></notes></section>