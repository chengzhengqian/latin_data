<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

quia exhausto inde dulci tenuique, quod facillime trahat vis ignea, omne asperius crassiusque linquatur (ideo summa aequorum aqua dulciorem profundam,<a class="footnoteLink" href="#note_LCL330_350_1" id="target_note_LCL330_350_1"><sup>1</sup></a> hanc esse veriorem causam asperi saporis quam quod mare terrae sudor sit aeternus), aut quia plurimus ex arido misceatur illi vapor, aut quia terrae natura sicut medicatas aquas inficiat. est in exemplis Dionysio Siciliae tyranno, cum pulsus est ea potentia, accidisse prodigium ut uno die in portu dulcesceret mare.</p>
<span class="br"></span><span class="lineNumber">223</span><span class="br"></span><p>CIV. E contrario ferunt lunae femineum ac molle sidus, atque nocturnum solvere umorem et trahere, non auferre. id manifestum esse quod ferarum occisa corpora in tabem visu suo resolvat, somnoque sopitis torporem contractum in caput revocet, glaciem refundat, cunctaque umifico spiritu laxet: ita pensari naturae vices semperque sufficere, aliis siderum elementa cogentibus, aliis vero fundentibus. sed in dulcibus aquis lunae alimentum esse sicut in marinis solis.</p>
<span class="br"></span><span class="lineNumber">224</span><span class="br"></span><p>CV. Altissimum mare XV stadiorum Fabianus tradit. alii in Ponto ex adverso Coraxorum gentis (vocant βαθέα Ponti) trecentis fere a continenti stadiis inmensam altitudinem maris tradunt, vadis

</p></section><notes><section class="footnotes"><ul><li class="note" id="note_LCL330_350_1"><a class="footnoteCrossrefLink" href="#target_note_LCL330_350_1" title="Click to highlight in text"><sup class="lineRef">1</sup><span class="italic">v.l.</span> summam . . . aquam . . . profunda.</a></li><script type="text/javascript">document.getElementById('note_LCL330_350_1').style.display = "none";</script></ul></section></notes></section>