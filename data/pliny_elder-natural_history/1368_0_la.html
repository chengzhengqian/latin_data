<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
<span class="br"></span><span class="lineNumber">188</span><span class="br"></span>appellant. zmyrnium olus seritur iisdem locis murramque radice resipit. eadem et siliquastro satio. reliqua a ceteris et odore et sapore differunt, ut anetum; tantaque est diversitas atque vis ut non solum aliud alio mutetur sed etiam in totum auferatur:
apio eximunt coqui de obsoniis acetum, eodem cellarii in saccis odorem vino gravem.</p>
<span class="br"></span><span class="lineNumber">189</span><span class="br"></span><p>Et hactenus hortensia dicta sint ciborum gratia dumtaxat. maximum quidem opus in iisdem naturae restat, quoniam proventus tantum adhuc summasque quasdam tractavimus, vera autem cuiusque natura non nisi medico effectu pernosci potest, opus ingens occultumque divinitatis et quo nullum reperiri possit maius. ne singulis id rebus contexeremus iusta fecit ratio, cum ad alios medendi desideria pertinerent, longis utriusque dilationibus futuris si miscuissemus. nunc suis quaeque partibus constabunt poteruntque a volentibus iungi.</p>
</section><notes></notes></section>