<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<h2><span class="ac">Liber IV</span></h2>
<span class="br"></span><span class="lineNumber">1</span><span class="br"></span><p>I. Tertius Europae sinus Acrocerauniis incipit montibus, finitur Hellesponto, amplectitur praeter minores sinus |<span class="sc">x͞i͞x͞</span>| <span class="sc">x͞x͞v͞</span> passuum. in eo Epiros, Acarnania,
Aetolia, Phocis, Locris, Achaia, Messenia, Laconia, Argolis, Megaris, Attica, Boeotia, iterumque
ab alio mari eadem Phocis et Locris, Doris, Phthiotis, Thessalia, Magnesia, Macedonia, Thracia. omnis Graeciae fabulositas sicut et litterarum claritas ex hoc primum sinu effulsit, quapropter paululum in eo commorabimur.</p>
<span class="br"></span><span class="lineNumber">2</span><span class="br"></span><p>Epiros in universum appellata a Cerauniis incipit montibus. in ea primi Chaones a quibus Chaonia, dein Thesproti, Antigonenses, locus Aornos et pestifera avibus exhalatio, Cestrini, Perrhaebi quorum mons Pindus, Cassiopaei, Dryopes, Selloe, Hellopes, Molossi apud quos Dodonaei Iovis templum oraculo inlustre, Talarus mons centurn fontibus circa radices
<span class="br"></span><span class="lineNumber">3</span><span class="br"></span>Theopompo celebratus. Epiros ipsa ad Magnesiam Macedoniamque tendens a tergo suo Dassaretas supra dictos, liberam gentem, mox feram Dardanos habet. Dardanis laevo Triballi praetenduntur latere




</p></section><notes></notes></section>