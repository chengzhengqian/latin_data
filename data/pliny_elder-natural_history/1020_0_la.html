<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

optinent. iam in montuosis planisque distant, sicut et sexu mares ac feminae, item sapore: dulcissima omnium fagi, ut qua obsessos etiam homines durasse
<span class="br"></span><span class="lineNumber">17</span><span class="br"></span>in oppido Chio tradat Cornelius Alexander. genera distinguere non datur nominibus, quae sunt alia alibi, quippe cum robur quercumque vulgo nasci videamus, aesculum non ubique, quartam vero generis eiusdem quae cerrus vocatur ne Italiae quidem maiore ex parte notam esse. distinguemus ergo proprietate naturaque et, ubi res coget, etiam Graecis nominibus.</p>
<span class="br"></span><span class="lineNumber">18</span><span class="br"></span><p>VII. Fagi glans nucleis similis triangula cute includitur. folium tenue atque e levissimis, populeo simile, celerrime flavescens et media parte plerumque gignens superne parvolam bacam viridem cacumine aculeatam. fagum muribus gratissimum est, et ideo animalis eius una proventus; glires quoque saginat, expedit et turdis. arborum fertilitas omnium fere alternat, sed maxime fagi.</p>
<span class="br"></span><span class="lineNumber">19</span><span class="br"></span><p>VIII. Glandem quae proprie intellegitur ferunt robur, quercus, aesculus, cerrus, ilex, suber. continent hispido calyce per genera plus minusve conplectente. folia praeter ilicem gravia, carnosa, procera, sinuosa
</p></section><notes></notes></section>