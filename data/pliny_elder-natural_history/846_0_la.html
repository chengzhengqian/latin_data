<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

cui nulla praefertur. ab hac sativa, et in silvestri quoque melior, aestiva. non dant ex murra portiones deo, quoniam et apud alios nascitur; regi tamen Gebbanitarum quartas partes eius pendunt. cetero passim a vulgo coemptam in folles conferciunt, nostrique unguentarii digerunt haud difficulter
<span class="br"></span><span class="lineNumber">69</span><span class="br"></span>odoris atque pinguedinis argumentis. genera complura: Trogodytica silvestrium prima, sequens Minaea, in qua et Astramitica est et Gebbanitica et Ausaritis Gebbanitarum regno, tertia Dianitis, quarta collaticia, quinta Sambracena a civitate regni Sabaeorum mari proxima, sexta quam Dusiritim vocant. est et candida uno tantum loco, quae in Mesalum oppidum confertur. probatur Trogodytica pinguedine et quod aspectu aridior est sordidaque ac barbara sed acrior ceteris. Sambracena praedicatur<a class="footnoteLink" href="#note_LCL370_50_1" id="target_note_LCL370_50_1"><sup>1</sup></a>
<span class="br"></span><span class="lineNumber">70</span><span class="br"></span>ante alias hilaris, sed viribus tenuis. in plenum autem probatio est minutis glaebis nec rotundis in concretu albicantis suci et tabescentis, utque fracta candidos ungues habeat, gustu leniter amara. secunda bonitas intus variae, pessima quae intus nigra, peior si etiam foris.

</p></section><notes><section class="footnotes"><ul><li class="note" id="note_LCL370_50_1"><a class="footnoteCrossrefLink" href="#target_note_LCL370_50_1" title="Click to highlight in text"><sup class="lineRef">1</sup><span class="italic">Sic vel</span> praedictis &lt;caret vitiis&gt; <span class="italic">Detlefsen</span>: praedictis (praedicta <span class="italic">Mayhoff</span>).</a></li><script type="text/javascript">document.getElementById('note_LCL370_50_1').style.display = "none";</script></ul></section></notes></section>