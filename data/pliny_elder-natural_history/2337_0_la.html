<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">69</span><span class="br"></span><p>XXIV. Omnium piscium fluviatilium marinorumque
adipes liquefacti sole admixto melle oculorum claritati plurimum conferunt, item castoreum cum melle. callionymi fel cicatrices sanat et carnes oculorum supervacuas consumit. nulli hoc piscium copiosius, ut existumavit Menander quoque in comoediis.
idem piscis et uranoscopos vocatur ab oculo,
<span class="br"></span><span class="lineNumber">70</span><span class="br"></span>quem in capite habet. et coracini fel excitat visum, et marini scorpionis rufi cum oleo vetere aut melle Attico incipientes suffusiones discutit; inungui ter oportet intermissis diebus. eadem ratio albugines oculorum tollit. mullorum cibo aciem oculorum hebetari tradunt. lepus marinus ipse quidem venenatus
est, sed cinis eius in palpebris pilos inutiles evolsos cohibet. ad hunc usum utilissimi minimi, item pectunculi salsi triti cum cedria, ranae, quas diopetas et calamitas vocant; earum sanguis cum
<span class="br"></span><span class="lineNumber">71</span><span class="br"></span>lacrima vitis evolso pilo palpebris inlinatur. tumorem oculorum ruboremque saepiae cortex cum lacte mulieris inlitus sedat et per se scabritias emendat; invertunt ita genas et medicamentum auferunt post paulum rosaceoque inungunt et pane inposito mitigant.
eodem cortice et nyctalopes curantur, in farinam trito ex aceto inlito. extrahit et squamas
<span class="br"></span><span class="lineNumber">72</span><span class="br"></span>eius cinis. cicatrices oculorum cum melle sanat, pterygia cum sale et cadmia singulis drachmis, emendat et albugines iumentorum. aiunt et ossiculo eius genas, si terantur, sanari. echini ex aceto





</p></section><notes></notes></section>