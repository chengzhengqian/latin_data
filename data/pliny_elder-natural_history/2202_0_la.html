<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">81</span><span class="br"></span><p>XXVI. Auxiliatur contra serpentes et columbarum caro recens concerpta et hirundinum, bubonis pedes usti cum plumbagine herba. nec omittam in hac quoque alite exemplum magicae vanitatis, quippe praeter reliqua portentosa mendacia cor eius inpositum
mammae mulieris dormientis sinistrae tradunt efficere ut omnia secreta pronuntiet, praeterea
<span class="br"></span><span class="lineNumber">82</span><span class="br"></span>in pugnam ferentes id fortiores fieri. eiusdem ovo ad capillum remedia demonstrant. quis enim, quaeso, ovum bubonis umquam visere potuit, cum ipsam avem vidisse prodigium sit? quis utique experiri et praecipue in capillo? sanguine quidem pulli bubonis etiam crispari capillum promittunt.
<span class="br"></span><span class="lineNumber">83</span><span class="br"></span>cuius generis prope videri possint quae tradunt et de vespertilione, si ter circumlatus domui vivus per<a class="footnoteLink" href="#note_LCL418_236_1" id="target_note_LCL418_236_1"><sup>1</sup></a> fenestram inverso capite infigatur, amuletum esse, privatimque ovilibus circumlatum totiens et pedibus suspensum susum super limine. sanguinem quoque eius cum carduo contra serpentium ictus inter praecipua laudant.</p>
<span class="br"></span><span class="lineNumber">84</span><span class="br"></span><p>XXVII. Phalangium est Italiae ignotum et plurium generum: unum simile formicae, sed multo maius, rufo capite, reliqua parte corporis nigra, albis guttis. acerbior huius quam vespae ictus. vivit maxime circa furnos et molas. in remedio est, si quis eiusdem generis alterum percusso ostendat, et ad hoc servantur
mortui. inveniuntur et cortices eorum qui triti et poti medentur; mustelae catuli ut supra.<a class="footnoteLink" href="#note_LCL418_236_2" id="target_note_LCL418_236_2"><sup>2</sup></a>
</p></section><notes><section class="footnotes"><ul><li class="note" id="note_LCL418_236_1"><a class="footnoteCrossrefLink" href="#target_note_LCL418_236_1" title="Click to highlight in text"><sup class="lineRef">1</sup>per <span class="italic">codd.</span>: super Mayhoff.</a></li><script type="text/javascript">document.getElementById('note_LCL418_236_1').style.display = "none";</script><li class="note" id="note_LCL418_236_2"><a class="footnoteCrossrefLink" href="#target_note_LCL418_236_2" title="Click to highlight in text"><sup class="lineRef">2</sup>mustelae catuli ut supra.] <span class="italic">Omittunt Urlichs et Detlefsen.</span></a></li><script type="text/javascript">document.getElementById('note_LCL418_236_2').style.display = "none";</script></ul></section></notes></section>