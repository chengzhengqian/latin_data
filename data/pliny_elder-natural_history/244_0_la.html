<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

et Illyrici ambitu |<span class="sc">x͞v͞i͞i͞</span>|. in eo duo maria quo distinximus
fine, Ionium in prima parte, interius Hadriaticum quod Superum vocant.</p>
<span class="br"></span><span class="lineNumber">151</span><span class="br"></span><p>Insulae in Ausonio mari praeter iam dictas memoratu
dignae nullae, in Ionio paucae, Calabro litore ante Brundisium quarum obiectu portus efficitur, contra Apulum litus Diomedia conspicua monumento
Diomedis et altera eodem nomine a quibusdam
Teutria appellata.</p>
<p>Illyrici ora mille amplius
insulis frequentatur, natura vadoso mari aestuariisque tenui alveo intercursantibus.
clarae ante ostia Timavi calidorum fontium cum aestu maris crescentium, iuxta Histrorum
agrum Cissa, Pullaria et Absyrtides Grais dictae a fratre Medeae ibi interfecto Absyrto.
<span class="br"></span><span class="lineNumber">152</span><span class="br"></span>iuxta eas Electridas vocavere in quibus proveniret sucinum quod illi electrum appellant, vanitatis Graecae certissimum documentum, adeo ut quas earum designent haut umquam constiterit. contra Iader est Lissa et quae appellatae, contra Liburnos Crateae aliquot nec pauciores Liburnicae, Celadussae,
contra Surium Bavo et capris laudata Brattia, Issa civium Romanorum et cum oppido Pharia.







</p></section><notes></notes></section>