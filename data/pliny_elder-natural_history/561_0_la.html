<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ante in specus convecto.<a class="footnoteLink" href="#note_LCL353_94_1" id="target_note_LCL353_94_1"><sup>1</sup></a> quidam narrant alternos marem ac feminam subrosae conplexos fascem herbae supinos cauda mordicus adprehensa invicem detrahi ad specum, ideoque illo tempore detrito esse dorso. sunt his pares et in Aegypto, similiterque resident in clunes et in binis pedibus gradiuntur prioribusque ut manibus utuntur.</p>
<span class="br"></span><span class="lineNumber">133</span><span class="br"></span><p>LVI. Praeparant hiemi et irenacei cibos ac volutati supra iacentia poma adfixa spinis, unum amplius tenentes ore, portant in cavas arbores. iidem mutationem aquilonis in austrum condentes se in cubile praesagiunt. ubi vero sensere venantem, contracto ore pedibusque ac parte omni inferiore, qua raram et innocuam habent lanuginem, convolvuntur
in formam pilae, ne quid conprehendi possit
<span class="br"></span><span class="lineNumber">134</span><span class="br"></span>praeter aculeos. in desperatione vero urinam in se reddunt tabificam tergori suo spinisque noxiam, propter hoc se capi gnari. quamobrem exinanita prius urina venari ars est. et tum praecipua dos tergori, alias corrupto, fragili, putribus spinis atque deciduis, etiam si vivat subtractus fuga. ob id non nisi in novissima spe maleficio eo perfunditur, quippe et ipsi odere suum veneficium, ita parcentes sibi terminumque supremum opperientes ut ferme ante captivitas occupet. calidae postea aquae



</p></section><notes><section class="footnotes"><ul><li class="note" id="note_LCL353_94_1"><a class="footnoteCrossrefLink" href="#target_note_LCL353_94_1" title="Click to highlight in text"><sup class="lineRef">1</sup><span class="italic">Detlefsen</span>: cum quidam <span class="italic">aut</span> cum quidem.</a></li><script type="text/javascript">document.getElementById('note_LCL353_94_1').style.display = "none";</script></ul></section></notes></section>