<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

levigatis. libramentum aquae in centenos pedes sicilici minimum erit, si cuniculo veniet, in binos actus lumina esse debebunt. quam surgere in sublime opus fuerit plumbo veniat. subit altitudinem exortus sui. si longiore tractu veniet, subeat crebro descendatque,
<span class="br"></span><span class="lineNumber">58</span><span class="br"></span>ne libramenta pereant. fistulas denum pedum longitudinis esse legitimum est et si quinariae erunt sexagena pondo pendere, si octonariae centena, si denariae centena vicena, ac deinde ad has portiones. denaria appellatur cuius lamnae latitudo, antequam curvetur, digitorum decem est, dimidioque eius quinaria. in anfractu omni collis quinariam fieri, ubi dometur impetus, necessarium est, item castella, prout res exigit.</p>
<span class="br"></span><span class="lineNumber">59</span><span class="br"></span><p>XXXII. Homerum calidorum fontium mentionem non fecisse demiror, cum alioqui lavari calida frequenter
induceret, videlicet quia medicina tunc non erat haec quae nunc aquarum perfugio utitur. est autem utilis sulpurata nervis, aluminata paralyticis aut simili modo solutis, bituminata aut nitrosa, qualis
<span class="br"></span><span class="lineNumber">60</span><span class="br"></span>Cutilia est, bibendo atque purgationibus. plerique in gloria ducunt plurimis horis perpeti calorem earum, quod est inimicissimum, namque paulo diutius quam balineis uti oportet, ac postea frigida dulci, nec sine oleo discedentes, quod vulgus alienum arbitratur, idcirco non alibi corporibus magis obnoxiis, quippe et vastitate odoris capita replentur et frigore infestantur sudantia, reliqua corporum parte mersa. similis



</p></section><notes></notes></section>