<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">197</span><span class="br"></span><p>LXXV. Sacopenium quod apud nos gignitur in totum transmarino alienatur. illud enim hammoniaci
lacrimae simile sagapemon vocatur. prodest laterum et pectoris doloribus, convolsis, tussibus vetustis excreationibusque, praecordiorum tumoribus.
sanat et vertigines, tremulos, opisthotonicos, lienes, lumbos, perfrictiones. datur olfactandum ex aceto in strangulatu vulvae. ceteris et potui datur et cum oleo infricatur. prodest et contra mala medicamenta.</p>
<span class="br"></span><span class="lineNumber">198</span><span class="br"></span><p>LXXVI. Papaveris sativi tria diximus genera, et sponte nascentis alia promisimus. e sativis albi calix ipse teritur et e vino bibitur somni causa. semen elephantiasi medetur. e nigro papavere sopor gignitur scapo inciso, ut Diagoras suadet, cum turgescit, ut Iollas, cum deflorescit, hora sereni diei tertia, hoc est cum ros in eo exaruerit. incidi iubent sub capite et calice, nec in alio genere ipsum inciditur
<span class="br"></span><span class="lineNumber">199</span><span class="br"></span>caput. sucus et hic et herbae cuiuscumque lana excipitur aut, si exiguus est, ungue pollicis, ut lactucis, et postero die magis quod inaruit. papaveris
vero largus densatur<a class="footnoteLink" href="#note_LCL392_114_1" id="target_note_LCL392_114_1"><sup>1</sup></a> et in pastillos tritus in umbra siccatur, non vi soporifera modo, verum, si copiosior hauriatur, etiam mortifera per somnos.



</p></section><notes><section class="footnotes"><ul><li class="note" id="note_LCL392_114_1"><a class="footnoteCrossrefLink" href="#target_note_LCL392_114_1" title="Click to highlight in text"><sup class="lineRef">1</sup>densatur] densatus <span class="italic">Mayhoff, qui post</span> inaruit <span class="italic">comma ponit et</span> papaveris vero largus <span class="italic">uncis includit.</span></a></li><script type="text/javascript">document.getElementById('note_LCL392_114_1').style.display = "none";</script></ul></section></notes></section>