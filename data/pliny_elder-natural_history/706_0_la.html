<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">143</span><span class="br"></span><p>LXXIII. Generatio avium simplex videtur esse, cum et ipsa habeat sua miracula, quoniam et quadripedes
ova gignunt, chamaeleontes, lacertae et quae diximus in aquatilibus,<a class="footnoteLink" href="#note_LCL353_384_1" id="target_note_LCL353_384_1"><sup>1</sup></a> item serpentes. pennatorum
autem infecunda sunt quae aduncos habent ungues. cenchris sola ex his supra quaterna edit ova. tribuit hoc avium generi natura ut fecundiores essent fugaces earum quam fortes; plurima pariunt struthocameli, gallinae, perdices soli. coitus avibus duobus modis,
femina considente humi ut in gallinis aut stante ut in gruibus.</p>
<span class="br"></span><span class="lineNumber">144</span><span class="br"></span><p>LXXIV. Ovorum alia sunt candida, ut columbis, perdicibus, alia pallida, ut aquaticis, alia punctis distincta, ut meleagridum, alia rubri coloris, ut phasianis, cenchridi. intus autem omne ovum volucrum bicolor, aquaticis lutei plus quam albi, idque ipsum magis luridum quam ceteris; piscium
<span class="br"></span><span class="lineNumber">145</span><span class="br"></span>unus color, in quo nihil candidi. avium ova ex calore fragilia, serpentium ex frigore lenta, piscium ex liquore mollia. aquatilium rotunda, reliqua fere fastigio cacuminata. exeunt a rotundissima sui parte, dum pariuntur, molli putamine sed protinus durescente quibuscumque emergunt portionibus. quae oblonga sint ova gratioris saporis putat Horatius Flaccus. feminam edunt quae rotundiora gignuntur,




</p></section><notes><section class="footnotes"><ul><li class="note" id="note_LCL353_384_1"><a class="footnoteCrossrefLink" href="#target_note_LCL353_384_1" title="Click to highlight in text"><sup class="lineRef">1</sup>in aquatilibus <span class="italic">add. Mueller.</span></a></li><script type="text/javascript">document.getElementById('note_LCL353_384_1').style.display = "none";</script></ul></section></notes></section>