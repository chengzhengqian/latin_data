<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

infestatur vermiculis rufis ac pilosis, atque ita emoritur; mespila quoque in senecta obnoxia ei morbo est.</p>
<span class="br"></span><span class="lineNumber">222</span><span class="br"></span><p>Sideratio tota e caelo constat; quapropter et grando in his causis intellegi debet et carbunculatio et quod pruinarum iniuria evenit. haec enim verno tepore<a class="footnoteLink" href="#note_LCL371_154_1" id="target_note_LCL371_154_1"><sup>1</sup></a> invitatis et erumpere audentibus satis mollibus insidens adurit lactescentes germinum oculos, quod in flore carbunculum vocant. pruinae perniciosior natura, quoniam lapsa persidit gelatque ac ne aura quidem ulla depellitur, quia non fit nisi inmoto aere et sereno. proprium tamen siderationis est sub ortu canis siccitatum vapor, cum insita ac novellae arbores moriuntur, praecipue ficus et vitis.</p>
<span class="br"></span><span class="lineNumber">223</span><span class="br"></span><p>Olea praeter vermiculationem, quam aeque ac ficus sentit, clavum etiam patitur, sive fungum placet dici vel patellam; haec est solis exustio. nocere tradit Cato et muscum rubrum. nocet plerumque vitibus atque oleis et nimia fertilitas. scabies communis omnium est. inpetigo et quae adgnasci solent cocleae peculiaria ficorum vitia, nec ubiqueâ€”sunt enim quaedam aegritudines et locorum.</p>
<span class="br"></span><span class="lineNumber">224</span><span class="br"></span><p>Verum ut homini nervorum cruciatus sic et arbori, ac duobus aeque modis: aut enim in pedes, hoc est radices, inrumpit vis morbi, aut in articulos, hoc est cacuminum digitos, qui longissime a toto corpore exeunt; sunt apud Graecos sua nomina utrique

</p></section><notes><section class="footnotes"><ul><li class="note" id="note_LCL371_154_1"><a class="footnoteCrossrefLink" href="#target_note_LCL371_154_1" title="Click to highlight in text"><sup class="lineRef">1</sup><span class="italic">Gelen.</span>: tempore.</a></li><script type="text/javascript">document.getElementById('note_LCL371_154_1').style.display = "none";</script></ul></section></notes></section>