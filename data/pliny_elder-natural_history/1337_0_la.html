<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

Graeciae seritur radice vel semine vere primo vel autumno, ut Hygino placet, Februario, Augusto,
<span class="br"></span><span class="lineNumber">89</span><span class="br"></span>Septembri, Octobri, solo quam altissume refosso. annicula utilis esse incipit, bima utilior, gratior autumno patinisque maxime, et sic quoque virus intractabile illi est. hibiscum a pastinaca gracilitate distat, damnatum in cibis, sed medicinae utile. est et quartum genus in eadem similitudine pastinacae quam nostri Gallicam vocant, Graeci vero daucon, cuius genera etiam quattuor fecere, inter medicamenta
dicendum.</p>
<span class="br"></span><span class="lineNumber">90</span><span class="br"></span><p>XXVIII. Siser et ipsum Tiberius princeps nobilitavit flagitans omnibus annis e Germania. Gelduba appellatur castellum Rheno inpositum ubi generositas praecipua, ex quo apparet frigidis locis convenire. inest longitudine nervus qui decoctis extrahitur, amaritudinis tamen magna parte relicta, quae mulso in cibis temperata etiam in gratiam vertitur. nervus idem et pastinacae maiori, dumtaxat anniculae. siseris satus mensibus Februario, Martio, Aprili, Augusto, Septembri, Octobri.</p>
<span class="br"></span><span class="lineNumber">91</span><span class="br"></span><p>XXIX. Brevior his est et torosior amariorque inula, per se stomacho inimicissuma, eadem dulcibus mixtis



</p></section><notes></notes></section>