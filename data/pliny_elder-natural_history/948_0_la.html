<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">101</span><span class="br"></span><p>Proximum fit e milii semine maturi cum ipsa stipula libram quadrantem in congios duos musti macerato et post septimum mensem transfuso. ex loto arbore, frutice, herba dictum est ubi quaeque fierent.</p>
<span class="br"></span><span class="lineNumber">102</span><span class="br"></span><p>Fiunt et e pomis quae dicemus interpretationibus non nisi necessariis additis, primumque e palmis, quo Parthi, Indi utuntur et oriens totus, mitiorum quas vocant chydaeas modio in aquae congiis tribus macerato expressoque. sic fit et sycites e fico, quem alii pharnuprium, alii trochin vocant; aut si dulce esse non libeat, pro aqua tantundem vinaciorum adicitur. e Cypria fico et acetum fit praecellens
<span class="br"></span><span class="lineNumber">103</span><span class="br"></span>atque Alexandrino quoque melius. vinum fit et e siliqua Syriaca et e piris malorumque omnibus generibus—sed e Punicis rhoiten vocant—et e cornis, mespilis, sorbis, moris siccis, nucleis pineis; hi musto madidi exprimuntur, superiora per se
<span class="br"></span><span class="lineNumber">104</span><span class="br"></span>mitia. myrtiten Cato quemadmodum fieri docuerit mox paulo indicabimus. Graeci et alio modo: ramis teneris cum suis foliis in salso musto decoctis, tunsis, libram in tribus musti congiis defervefaciunt donec duo supersint. quod ita e silvestris myrti


</p></section><notes></notes></section>