<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

gentes Danuvi nomine, immenso aquarum auctu et unde primum Illyricum alluit Hister appellatus, <span class="sc">lx</span> amnibus receptis, medio ferme eorum numero navigabili, in Pontum vastis sex fluminibus evolvitur. primum ostium Peuces, mox ipsa Peuce insula, in qua proximus alveus Sacer<a class="footnoteLink" href="#note_LCL352_178_1" id="target_note_LCL352_178_1"><sup>1</sup></a> appellatus <span class="sc">x͞i͞x͞</span> p. magna palude sorbetur. ex eodem alveo et super Histropolin
lacus gignitur <span class="sc">l͞x͞i͞i͞i͞</span> passuum ambitu: Halmyrin vocant. secundum ostium Naracustoma appellatur, tertium Calon Stoma iuxta insulam Sarmaticam, quartum Pseudostomon, dein insula Conopon Diabasis,
postea Borion Stoma et Psilon Stoma. singula autem ora tanta sunt ut prodatur in <span class="sc">x͞l͞</span> passuum longitudinis vinci mare dulcemque intellegi haustum.</p>
<span class="br"></span><span class="lineNumber">80</span><span class="br"></span><p>Ab eo in plenum quidem omnes Scytharum sunt gentes, variae tamen litori apposita tenuere, alias Getae, Daci Romanis dicti, alias Sarmatae, Graecis Sauromatae, eorumque Hamaxobii aut Aorsi, alias Scythae degeneres et a servis orti aut Trogodytae, mox Alani et Rhoxolani. superiora autem inter Danuvium et Hercynium saltum usque ad Pannonica hiberna Carnunti Germanorumque ibi confinium campos et plana Iazyges Sarmatae, montes vero et
<span class="br"></span><span class="lineNumber">81</span><span class="br"></span>saltus pulsi ab his Daci ad Pathissum amnem. a Maro, sive Duria est a Suebis regnoque Vanniano




</p></section><notes><section class="footnotes"><ul><li class="note" id="note_LCL352_178_1"><a class="footnoteCrossrefLink" href="#target_note_LCL352_178_1" title="Click to highlight in text"><sup class="lineRef">1</sup>Sacer <span class="italic">add. Urlichs.</span></a></li><script type="text/javascript">document.getElementById('note_LCL352_178_1').style.display = "none";</script></ul></section></notes></section>