<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">121</span><span class="br"></span><p>XXXVI. Pietatis exempla infinita quidem toto orbe extitere, sed Romae unum cui comparari cuncta non possint. humilis in plebe et ideo ignobilis puerpera, supplicii causa carcere inclusa matre cum impetrasset aditum, a ianitore semper excussa ante<a class="footnoteLink" href="#note_LCL352_586_1" id="target_note_LCL352_586_1"><sup>1</sup></a> ne quid inferret cibi, deprehensa est uberibus suis alens eam. quo miraculo matris salus donata filiae pietati est ambaeque perpetuis alimentis, et locus ille eidem consecratus deae, C. Quinctio Mâ€™. Acilio coss. templo Pietatis extructo in illius carceris sede, ubi
<span class="br"></span><span class="lineNumber">122</span><span class="br"></span>nunc Marcelli theatrum est. Gracchorum pater anguibus prehensis in domo, cum responderetur ipsum victurum alterius sexus interempto: Immo vero, inquit, meum necate, Cornelia enim iuvenis est et parere adhuc potest. hoc erat uxori parcere et re publicae consulere; idque mox consecutum est. M. Lepidus Appuleiae uxoris caritate post repudium obiit. P. Rutilius morbo levi impeditus nunciata fratris repulsa in consulatus petitione ilico expiravit. P. Catienus Philotimus patronum adeo dilexit ut heres omnibus bonis institutus in rogum eius se iaceret.</p>
</section><notes><section class="footnotes"><ul><li class="note" id="note_LCL352_586_1"><a class="footnoteCrossrefLink" href="#target_note_LCL352_586_1" title="Click to highlight in text"><sup class="lineRef">1</sup><span class="italic">Salmasius:</span> excussa <span class="italic">aut</span> excurrant <span class="italic">aut</span> excurante.</a></li><script type="text/javascript">document.getElementById('note_LCL352_586_1').style.display = "none";</script></ul></section></notes></section>