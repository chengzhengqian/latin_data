<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ac per singulos annos ad superiora scandant, relicto semper duramento in singulis tabulatis et emissario uno qui subeat usque quo placuerit. de cetero putatione omnia<a class="footnoteLink" href="#note_LCL371_144_1" id="target_note_LCL371_144_1"><sup>1</sup></a> flagella quae proxime tulerint recidantur, nova circumcisis undique capreolis spargantur in tabulatis. vernacula putatio deiectis per ramos vitium crinibus circumvestit arborem crinesque ipsos uvis, Gallica in traduces porrigitur, Aemiliae viae in ridicas Atiniarum ambitu, frondem earum fugiens.</p>
<span class="br"></span><span class="lineNumber">209</span><span class="br"></span><p>Est quorundam inperitia sub ramo vitem vinculo suspendendi, suffocante iniuria: contineri debet vimine, non artari (quin immo etiam quibus salices supersunt molliore hoc vinculo facere malunt herbaque Siculi quam vocant ampelodesmon, Graecia vero universa iunco, cypero, ulva), liberata quoque vinculo<a class="footnoteLink" href="#note_LCL371_144_2" id="target_note_LCL371_144_2"><sup>2</sup></a> per aliquot dies vagari et incondita spargi atque in terra quam per totum annum spectaverit recumbere;
<span class="br"></span><span class="lineNumber">210</span><span class="br"></span>namque ut veterina a iugo et canis a cursu volutatio iuvat, ita tum et vitium porrigi lumbos; arbor quoque ipsa gaudet adsiduo levata onere, similis respiranti, nihilque est in opere Naturae quod non exemplo dierum noctiumque aliquas vices feriarum velit. ob id


</p></section><notes><section class="footnotes"><ul><li class="note" id="note_LCL371_144_1"><a class="footnoteCrossrefLink" href="#target_note_LCL371_144_1" title="Click to highlight in text"><sup class="lineRef">1</sup><span class="italic">Mayhoff e Colum.</span>: omni.</a></li><script type="text/javascript">document.getElementById('note_LCL371_144_1').style.display = "none";</script><li class="note" id="note_LCL371_144_2"><a class="footnoteCrossrefLink" href="#target_note_LCL371_144_2" title="Click to highlight in text"><sup class="lineRef">2</sup>vinculo &lt;volt&gt;? <span class="italic">Mayhoff.</span></a></li><script type="text/javascript">document.getElementById('note_LCL371_144_2').style.display = "none";</script></ul></section></notes></section>