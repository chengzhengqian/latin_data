<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
<span class="br"></span><span class="lineNumber">87</span><span class="br"></span>medendo quattuor drachmae satis sunt. grana nigra auxiliantur et suppressionibus nocturnis in vino pota quo dictum est numero, stomachicis vero et rosionibus et esse eam et inlinere prodest. suppurationes quoque
discutiuntur, recentes nigro semine, veteres rubro. utrumque auxiliatur a serpente percussis et pueris contra calculos incipiente<a class="footnoteLink" href="#note_LCL393_442_1" id="target_note_LCL393_442_1"><sup>1</sup></a> stranguria.</p>
<span class="br"></span><span class="lineNumber">88</span><span class="br"></span><p>LXI. Gnaphalium aliqui chamaezelon vocant, cuius foliis albis mollibusque pro tomento utuntur, sane et similia sunt. datur in vino austero ad dysinteriam, ventris solutiones mensesque mulierum sistit. infunditur autem tenesmo. inlinitur et putrescentibus ulcerum.</p>
<span class="br"></span><span class="lineNumber">89</span><span class="br"></span><p>LXII. Gallidragam vocat Xenocrates leucacantho similem, palustrem et spinosam, caule ferulaceo alto, cui summo capite inhaereat simile ovo. in hoc crescente aestate vermiculos nasci tradit quos pyxide conditos adalligari cum pane bracchio ab ea parte qua dens doleat, mireque ilico dolorem tolli. valere non diutius anno et ita si terram non adtigerint.</p>
<span class="br"></span><span class="lineNumber">90</span><span class="br"></span><p>LXIII Holcus in saxis nascitur siccis. aristas habet in cacumine, tenui culmo, quale hordeum restibile. haec circa caput alligata vel circa lacertum educit e corpore aristas. quidam ob id aristida vocant.</p>
<p>LXIV. Hyoseris intubo similis, sed minor et tactu asperior, volneribus contusa praeclare medetur.</p>
</section><notes><section class="footnotes"><ul><li class="note" id="note_LCL393_442_1"><a class="footnoteCrossrefLink" href="#target_note_LCL393_442_1" title="Click to highlight in text"><sup class="lineRef">1</sup>incipiente <span class="italic">codd.</span>: incipientes <span class="italic">Mayhoff, qui confert Diosc. III 140</span> ἀρχὰς λιθιάσεως παραιτοῦνται.</a></li><script type="text/javascript">document.getElementById('note_LCL393_442_1').style.display = "none";</script></ul></section></notes></section>