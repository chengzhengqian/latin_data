<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

clari inter magistros dicendi adsectatores similitudinem
coloris studiis contracti imitatos, et paulo ante Iulium Vindicem adsertorem illum a Nerone libertatis captationi testamenti sic lenocinatum. narium sanguinem pastillis inditum vel ex aceto recens sistit et oculorum epiphoris per se inpositum,
<span class="br"></span><span class="lineNumber">161</span><span class="br"></span>tumentibus cum melle prodest. infantibus inponi in ventre satis est. morbo regio in vino albo a balineis datur. Aethiopicum maxime in posca et in ecligmate cum melle. Africano privatim urinae incontinentiam cohiberi putant. sativum datur ad iocineris vitia tostum, tritum in aceto, item ad vertiginem; is vero quos acrior urina mordeat in dulci tritum, ad vulvarum vitia in vino, praeterque inpositis vellere foliis, testium tumoribus tostum
<span class="br"></span><span class="lineNumber">162</span><span class="br"></span>tritumque cum melle aut cum rosaceo et cera. silvestre
ad omnia eadem efficacius, praeterea ad serpentes cum oleo, ad scorpiones, scolopendras. sistit et vomitionem nausiasque ex vino quantum adprehenderint tres digiti. propter colum quoque bibitur inliniturque vel penicillis fervens, adprimitur fasciis. strangulationes vulvae potum in vino aperit tribus drachmis in tribus cyathis vini. auribus instillatur ad sonitus atque tinnitus cum sebo vitulino vel melle. suggillatis inlinitur cum
</p></section><notes></notes></section>