<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">164</span><span class="br"></span><p>XLIX. Peregrinum et careum gentis suae nomine appellatum, culinis principale. in quacumque terra seri vult ratione eadem qua olusatrum, laudatissimum tamen in Caria, proximum Phrygia.</p>
<span class="br"></span><span class="lineNumber">165</span><span class="br"></span><p>L. Ligusticum silvestre est in Liguriae suae montibus,
seritur ubique; suavius sativum sed sine viribus. panacem aliqui vocant; Crateuas apud Graecos cunilam
bubulam eo nomine appellat, ceteri vero conyzam, id est cunilaginem, thymbram vero quae sit cunila. haec aput nos habet vocabulum et aliud satureia dicta in condimentario genere. seritur mense Februario, origano aemula: nusquam utrumque additur, quippe similis effectus; sed cunilae Aegyptium origanum tantum praefertur.</p>
<span class="br"></span><span class="lineNumber">166</span><span class="br"></span><p>LI. Peregrinum fuit et lepidium. seritur a favonio, dein, cum fruticavit, iuxta terram praeciditur, tunc runcatur stercoraturque. per biennium hoc postea, iisdem fruticibus, utuntur, si non saevitia hiemis ingruat, quando inpatientissimum est frigorum. exit et in cubitalem altitudinem, foliis lauri, sed mollioribus.<a class="footnoteLink" href="#note_LCL371_526_1" id="target_note_LCL371_526_1"><sup>1</sup></a> usus eius non sine lacte.</p>
<span class="br"></span><span class="lineNumber">167</span><span class="br"></span><p>LII. Git pistrinis, anesum et anetum culinis et medicis nascuntur, sacopenium, quo laser adulteratur, et ipsum in hortis quidem, sed medicinae tantum.</p>
</section><notes><section class="footnotes"><ul><li class="note" id="note_LCL371_526_1"><a class="footnoteCrossrefLink" href="#target_note_LCL371_526_1" title="Click to highlight in text"><sup class="lineRef">1</sup><span class="italic">Rackham</span> (mollibus <span class="italic">edd.</span>): moilius.</a></li><script type="text/javascript">document.getElementById('note_LCL371_526_1').style.display = "none";</script></ul></section></notes></section>