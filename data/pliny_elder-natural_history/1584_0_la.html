<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

radix decocta in aqua pota in vini Coi cyathis duobus umorem alvi ciet,<a class="footnoteLink" href="#note_LCL392_428_1" id="target_note_LCL392_428_1"><sup>1</sup></a> ideo hydropicis datur. hanc potius crediderim esse quam vulgus uvam taminiam
<span class="br"></span><span class="lineNumber">20</span><span class="br"></span>vocat. utuntur ea pro amuleto et ad expuitionem sanguinis quoque adhibent, non ultra gargarizationes et, ne quid devoretur, addito sale, thymo, aceto mulso. ideo et purgationibus ancipitem putant.</p>
<p>XV. Est huic similis, sed in salictis nascens. ideo distinguitur nomine, cum eosdem usus habeat, et salicastrum vocatur. scabiem et pruriginem hominum
quadripedumque aceto mulso trita haec efficacius tollit.</p>
<span class="br"></span><span class="lineNumber">21</span><span class="br"></span><p>XVI. Vitis alba est quam Graeci ampelon leucen, alii staphylen, alii melothron, alii psilotrum, alii archezostim, alii cedrosin, alii madon appellant. huius sarmenta longis et exilibus internodiis geniculata
scandunt. folia pampinosa ad magnitudinem hederae dividuntur ut vitium. radix alba, grandis, raphano similis initio. ex ea caules asparagi similitudine exeunt. hi decocti in cibo alvum et
<span class="br"></span><span class="lineNumber">22</span><span class="br"></span>urinam cient. folia et caules exulcerant corpus, utique ulcerum phagedaenis et gangraenis tibiarumque
taedio cum sale inlinuntur. semen in uva raris acinis dependet, suco rubente, postea crocino. novere id qui coria perficiunt, illo enim utuntur.





</p></section><notes><section class="footnotes"><ul><li class="note" id="note_LCL392_428_1"><a class="footnoteCrossrefLink" href="#target_note_LCL392_428_1" title="Click to highlight in text"><sup class="lineRef">1</sup><span class="italic">Post</span> ciet VT et <span class="italic">add.</span></a></li><script type="text/javascript">document.getElementById('note_LCL392_428_1').style.display = "none";</script></ul></section></notes></section>