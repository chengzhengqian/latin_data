<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

praeterea pulvinatis a devexitate labris. qui ex his longiores fient, ut vites binas accipiant e diverso, alvei vocabuntur. esse vitis radicem in medio scrobe oportet, sed ipsam innixam solido in orientem aequinoctialem spectare, adminicula prima e calamo
<span class="br"></span><span class="lineNumber">169</span><span class="br"></span>accipere; vineas limitari decumano <span class="sc">xviii</span> pedum latitudinis ad contrarios vehiculorum transitus, aliisque traversis limitibus denum pedum distingui per media iugera, aut, si maior modus sit, totidem pedum cardine quot decumano limitari, semper vero quintanis semitari, hoc est ut quinto quoque palo singulae iugo paginae includantur; solo spisso non nisi repastinato nec nisi viviradicem seri, tenero et
<span class="br"></span><span class="lineNumber">170</span><span class="br"></span>soluto vel malleolum sulco vel scrobe. in colles sulcos agere traversos melius quam pastinare, ut defluvia transtris eorum contineantur; aquoso caelo vel sicco solo malleolos serere autumno, nisi si tractus ratio mutabit<a class="footnoteLink" href="#note_LCL371_116_1" id="target_note_LCL371_116_1"><sup>1</sup></a>: siccus enim et calidus autumno poscet, umidus frigidusque etiam veris exitu. in arido solo viviradix quoque frustra seritur, male et in siccis malleolus, nisi post imbrem, at in riguis vel frondens vitis et usque ad solstitium recte, ut in Hispania.




</p></section><notes><section class="footnotes"><ul><li class="note" id="note_LCL371_116_1"><a class="footnoteCrossrefLink" href="#target_note_LCL371_116_1" title="Click to highlight in text"><sup class="lineRef">1</sup><span class="italic">Detlfsen</span>: mutavit.</a></li><script type="text/javascript">document.getElementById('note_LCL371_116_1').style.display = "none";</script></ul></section></notes></section>