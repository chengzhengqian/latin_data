<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

mediae dulces; quin et pediculi brevitas proceritasque differentiam habet.</p>
<span class="br"></span><span class="lineNumber">22</span><span class="br"></span><p>In ipsis vero arboribus quae maximam fert hemeris vocatur, brevior et in orbem comosa alasque ramorum crebro cavata. fortius lignum quercus habet et incorruptius, ramosa et ipsa, procerior tamen et crassior caudice; excelsissima autem aegilops, incultis
amica.</p>
<span class="br"></span><span class="lineNumber">23</span><span class="br"></span><p>Ab hac proxima latifoliae proceritas, sed minus utilis aedificiis atque carboni, dolata vitiis obnoxia est, quamobrem solida utuntur. carbo in aerariorum
tantum officinis conpendio, quoniam desinente flatu protinus emoriens saepius recoquitur, ceterum plurimus scintillis. idem e novellis melior. acervi consertis taleis recentibus luto caminantur, accensa strue contis pungitur durescens calyx atque ita sudorem emittit.</p>
<span class="br"></span><span class="lineNumber">24</span><span class="br"></span><p>Pessima et carboni et materiae haliphloeos dicta, cui crassissimus cortex atque caudex et plerumque cavus fungosusque; nec alia ita<a class="footnoteLink" href="#note_LCL370_402_1" id="target_note_LCL370_402_1"><sup>1</sup></a> putrescit ex hoc genere, etiam cum vivit. quin et fulmine saepissime icitur,<a class="footnoteLink" href="#note_LCL370_402_2" id="target_note_LCL370_402_2"><sup>2</sup></a> quamvis altitudine non excellat; ideo ligno eius nec ad sacrificia uti fas habetur. eidem rara
glans et, cum tulit, amara, quam praeter sues nullum






</p></section><notes><section class="footnotes"><ul><li class="note" id="note_LCL370_402_1"><a class="footnoteCrossrefLink" href="#target_note_LCL370_402_1" title="Click to highlight in text"><sup class="lineRef">1</sup>pariter <span class="italic">vel</span> ita <span class="italic">add.</span>? <span class="italic">ex Theophrasto Mayhoff.</span></a></li><script type="text/javascript">document.getElementById('note_LCL370_402_1').style.display = "none";</script><li class="note" id="note_LCL370_402_2"><a class="footnoteCrossrefLink" href="#target_note_LCL370_402_2" title="Click to highlight in text"><sup class="lineRef">2</sup><span class="italic">Edd.</span>: iacitur.</a></li><script type="text/javascript">document.getElementById('note_LCL370_402_2').style.display = "none";</script></ul></section></notes></section>