<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">50</span><span class="br"></span><p>XXXII. Laver quoque nascens in rivis condita et cocta torminibus medetur,</p>
<p>XXXIII. potamogiton vero ex vino disintericis etiam et coeliacis, similis betae foliis, minor tantum hirsutiorque, paulum semper eminens extra aquam. usus in foliis: refrigerant, spissant, peculiariter cruribus vitiosis utilia et contra ulcerum nomas cum melle vel aceto.
<span class="br"></span><span class="lineNumber">51</span><span class="br"></span>Castor hanc aliter noverat, tenui folio velut equinis saetis, thyrso longo et levi, in aquosis nascentem. radice sanabat strumas et duritias. potamogiton adversatur crocodilis, itaque secum habent eam qui venantur eos. alvum sistit et achillea. eosdem effectus praestat et statice, septem caulibus veluti rosae capita sustinens.</p>
<span class="br"></span><span class="lineNumber">52</span><span class="br"></span><p>XXXIV. Ceratia uno folio, radice nodosa et magna, in cibo coeliacis et dysintericis medetur. leontopodion alii leuceoron, alii dorypetron, alii thorybethron vocant, cuius radix alvum sistit purgatque
bilem, in aquam mulsam addito pondere denariorum duorum. nascitur in campestri et gracili solo. semen eius potum lymphatica somnia facere dicitur. lagopus sistit alvum e vino pota aut
<span class="br"></span><span class="lineNumber">53</span><span class="br"></span>in febri ex aqua. eadem inguini adalligatur in tumore. nascitur in segetibus. multi super omnia laudant ad deploratos dysintericos quinquefolium



</p></section><notes></notes></section>