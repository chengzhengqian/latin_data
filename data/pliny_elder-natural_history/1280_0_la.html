<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
proximo nobis circulo currat igne eius comminus recepto candens, eadem interlunio absit hieme, quoniam abscedit et sol, item in plenilunio aestivo procul abeat adversa soli, hieme autem ad nos per aestivum circulum accedat. ergo per se roscida quotiens alget, infinitum quantum illo tempore cadentes pruinas congelat.</p>
<span class="br"></span><span class="lineNumber">278</span><span class="br"></span><p>LXIX. Ante omnia autem duo genera esse caelestis iniuriae meminisse debemus: unum quod tempestates vocamus, in quibus grandines, procellae ceteraque similia intelleguntur, quae cum acciderint, vis maior appellatur; haec ab horridis sideribus exeunt, ut saepius diximus, veluti arcturo, Orione, haedis.
<span class="br"></span><span class="lineNumber">279</span><span class="br"></span>alia sunt illa quae silente caelo serenisque noctibus fiunt nullo sentiente nisi cum facta sunt; publica haec et magnae differentiae a prioribus, aliis robiginem, aliis uredinem, aliis carbunculum appellantibus, omnibus vero sterilitatem. de his nunc dicemus a nullo ante nos prodita, priusque causas reddemus.</p>
<span class="br"></span><span class="lineNumber">280</span><span class="br"></span><p>Duae sunt praeter lunarem, paucisque caeli locis constant. namque vergiliae privatim attinent ad
</p></section><notes></notes></section>