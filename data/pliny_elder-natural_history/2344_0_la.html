<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
<span class="br"></span><span class="lineNumber">92</span><span class="br"></span>aceto mulso caldo. Tussim sanare dicuntur piscium modo e iure decoctae in patinis ranae. suspensae autem pedibus, cum destillaverit in patinas saliva earum, exinterari iubentur abiectisque interaneis condiri. est rana parva arborem scandens atque ex ea vociferans; in huius os si quis expuat ipsamque dimittat, tussi liberari narratur. praecipiunt et cocleae crudae carnem tritam bibere ex aqua calda in tussi cruenta.</p>
<span class="br"></span><span class="lineNumber">93</span><span class="br"></span><p>XXX. Iocineris doloribus . . . scorpio marinus in vino necatus, ut inde bibatur, conchae longae carnes ex mulso potae cum aquae pari modo aut, si febres sint, ex aqua mulsa. Lateris dolores leniunt hippocampi
tosti sumpti tetheaque similis ostreo in cibo sumpta, ischiadicorum muria siluri clystere infusa. dantur autem conchae ternis obolis dilutis in vini sextariis duobus per dies <span class="sc">xv.</span></p>
<span class="br"></span><span class="lineNumber">94</span><span class="br"></span><p>XXXI. Alvum emollit silurus e iure et torpedo in cibo et olus marinum simile sativo—stomacho inimicum
alvum facillime purgat, sed propter acrimoniam cum pingui carne coquitur—et omnium piscium ius. idem et urinas ciet, e vino maxime. optimum e scorpionibus et iulide et saxatilibus nec virus resipientibus
nec pinguibus. coci debent cum aneto,
<span class="br"></span><span class="lineNumber">95</span><span class="br"></span>apio, coriandro, porro, additis oleo, sale. purgant et cybia vetera, privatimque cruditates, pituitas, bilem trahunt.</p>
</section><notes></notes></section>