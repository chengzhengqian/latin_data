<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

calidissima parte marmoribus incluserat parvas tabellas, paulo ante, cum reficerentur, sublatas.</p>
<span class="br"></span><span class="lineNumber">27</span><span class="br"></span><p>X. Super omnes divus Augustus in foro suo celeberrima in parte posuit tabulas duas, quae Belli faciem pictam habent et Triumphum, item Castores ac Victoriam. posuit et quas dicemus sub artificum mentione in templo Caesaris patris. idem in curia quoque, quam in comitio consecrabat, duas tabulas inpressit parieti. Nemean sedentem supra leonem, palmigeram ipsam, adstante<a class="footnoteLink" href="#note_LCL394_280_1" id="target_note_LCL394_280_1"><sup>1</sup></a> cum baculo sene, cuius supra caput tabella bigae dependet, Nicias scripsit<a class="footnoteLink" href="#note_LCL394_280_2" id="target_note_LCL394_280_2"><sup>2</sup></a> se inussisse; tali enim usus est verbo.
<span class="br"></span><span class="lineNumber">28</span><span class="br"></span>alterius tabulae admiratio est puberem filium seni patri similem esse aetatis salva differentia, supervolante aquila draconem complexa; Philochares hoc suum opus esse testatus est, inmensa, vel unam si tantum hanc tabulam aliquis aestimet, potentia artis, cum propter Philocharen ignobilissimos alioqui Glaucionem filiumque eius Aristippum senatus populi Romani tot saeculis spectet! posuit et Tiberius Caesar, minime comis imperator, in templo ipsius Augusti quas mox indicabimus. hactenus dictum sit de dignitate artis morientis.</p>
<span class="br"></span><span class="lineNumber">29</span><span class="br"></span><p>XI. Quibus coloribus singulis primi pinxissent diximus, cum de iis pigmentis traderemus in metallis,







</p></section><notes><section class="footnotes"><ul><li class="note" id="note_LCL394_280_1"><a class="footnoteCrossrefLink" href="#target_note_LCL394_280_1" title="Click to highlight in text"><sup class="lineRef">1</sup>adstante <span class="italic">edd. vett.</span>: adstantem.</a></li><script type="text/javascript">document.getElementById('note_LCL394_280_1').style.display = "none";</script><li class="note" id="note_LCL394_280_2"><a class="footnoteCrossrefLink" href="#target_note_LCL394_280_2" title="Click to highlight in text"><sup class="lineRef">2</sup>asscripsit <span class="italic">coni. Mayhoff.</span></a></li><script type="text/javascript">document.getElementById('note_LCL394_280_2').style.display = "none";</script></ul></section></notes></section>