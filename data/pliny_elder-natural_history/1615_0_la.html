<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

bibuntur ex aqua caelesti ad sistendum alvum. radix decocta sucum remittit<a class="footnoteLink" href="#note_LCL392_490_1" id="target_note_LCL392_490_1"><sup>1</sup></a> qui taenias necat victoriati pondere. eadem discocta in aqua quas lycium praestat utilitates.</p>
<span class="br"></span><span class="lineNumber">114</span><span class="br"></span><p>LXI. Est et silvestre punicum a similitudine appellatum. eius radices rubro cortice denarii pondere ex vino potae somnos faciunt. semine poto aqua quae subierit cutem siccatur. mali punici corticis fumo culices fugantur.</p>
<span class="br"></span><span class="lineNumber">115</span><span class="br"></span><p>LXII. Pirorum omnium cibus etiam valentibus onerosus, aegris vini quoque modo negatur. decocta eadem mire salubria et grata, praecipue Crustumina. quaecumque vero cum melle decocta stomachum adiuvant. fiunt cataplasmata e piris ad discutienda corporum vitia, et decocto eorum ad duritias utuntur. ipsa adversantur boletis atque fungis, pelluntque
<span class="br"></span><span class="lineNumber">116</span><span class="br"></span>pondere et pugnante suco. pirum silvestre tardissime maturescit. conciditur suspensumque siccatur ad sistendam alvum, quod et decoctum eius potu praestat. decocuntur et folia cum pomo ad eosdem usus. pirorum ligni cinis contra fungos etiamnum efficacius proficit. mala piraque iumentis portatu mire gravia sunt vel pauca. remedio aiunt esse, si prius edenda dentur aliqua aut utique ostendantur.</p>
</section><notes><section class="footnotes"><ul><li class="note" id="note_LCL392_490_1"><a class="footnoteCrossrefLink" href="#target_note_LCL392_490_1" title="Click to highlight in text"><sup class="lineRef">1</sup>remittit <span class="italic">codd., Mayhoff</span>: emittit <span class="italic">vulg., Detlefsen.</span></a></li><script type="text/javascript">document.getElementById('note_LCL392_490_1').style.display = "none";</script></ul></section></notes></section>