<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

apparatu comitante. noxii erunt fungi qui in coquendo
duriores fient; innocentiores qui nitro addito coquentur, utique si percoquantur. tutiores fiunt cum carne cocti aut cum pediculo piri. prosunt et pira confestim sumpta. debellat eos et aceti natura contraria iis.</p>
<span class="br"></span><span class="lineNumber">100</span><span class="br"></span><p>XLVIII. Imbribus proveniunt omnia haec, imbre et silphium venit primo, ut dictum est. ex Syria nunc hoc maxime inportatur, deterius Parthico, sed Medico melius, extincto omni Cyrenaico, ut diximus. usus silphii in medicina foliorum ad purgandas vulvas pellendosque emortuos partus; decocuntur in vino albo et odorato, ut bibatur mensura acetabuli a balineis. radix prodest arteriis exasperatis, collectionibus
sanguinis inlinitur. sed in cibis concoquitur
aegre; inflationes facit et ructus, urinae quoque noxia, suggillatis cum vino et oleo amicissima
et cum cera strumis. verrucae sedis crebriore eius suffitu cadunt.</p>
<span class="br"></span><span class="lineNumber">101</span><span class="br"></span><p>XLIX. Laser e silphio profluens quo diximus modo inter eximia naturae dona numeratum plurimis
compositionibus inseritur, per se autem algores excalfacit, potum nervorum vitia extenuat. feminis datur in vino, et lanis mollibus admovetur vulvae ad






</p></section><notes></notes></section>