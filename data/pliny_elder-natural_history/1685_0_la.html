<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">136</span><span class="br"></span><p>LXXXVI. Chamaepeuce laricis folio similis lumborum
et spinae doloribus propria est. Chamaecyparissos
herba ex vino pota contra venena serpentiurn omnium scorpionumque pollet. Ampeloprason in vinetis nascitur, foliis porri, ructu gravis, contra serpentium ictus efficax. urinam et menses ciet, eruptiones sanguinis per genitale inhibet potum inpositumque. datur et a partu mulieribus et contra canis morsus. ea quoque quae stachys vocatur porri similitudinem habet, longioribus foliis pluribusque et odoris iucundi colorisque in luteum inclinati. pellit menstrua.</p>
<span class="br"></span><span class="lineNumber">137</span><span class="br"></span><p>LXXXVII. Clinopodium alii cleopiceton, alii zopyrontion, alii ocimoides appellant, serpyllo similem, surculosam, palmi altitudine, in petrosis, orbiculato florum<a class="footnoteLink" href="#note_LCL393_98_1" id="target_note_LCL393_98_1"><sup>1</sup></a> ambitu speciem lecti pedum praebente. bibitur ad convulsa, rupta, strangurias, serpentium ictus, item decoctae<a class="footnoteLink" href="#note_LCL393_98_2" id="target_note_LCL393_98_2"><sup>2</sup></a> sucus.</p>
<span class="br"></span><span class="lineNumber">138</span><span class="br"></span><p>LXXXVIII. Nunc subtexemus herbas mirabiles quidem, sed minus claras, nobilibus in sequentia volumina dilatis.</p>
<p>Centunculum vocant nostri, foliis ad similitudinem capitis paenularum, iacentem in arvis, Graeci clematidem, egregii effectus ad sistendam alvum in vino austero. idem sanguinem sistit tritus




</p></section><notes><section class="footnotes"><ul><li class="note" id="note_LCL393_98_1"><a class="footnoteCrossrefLink" href="#target_note_LCL393_98_1" title="Click to highlight in text"><sup class="lineRef">1</sup>florum <span class="italic">Warmington</span>: foliorum <span class="italic">codd.</span></a></li><script type="text/javascript">document.getElementById('note_LCL393_98_1').style.display = "none";</script><li class="note" id="note_LCL393_98_2"><a class="footnoteCrossrefLink" href="#target_note_LCL393_98_2" title="Click to highlight in text"><sup class="lineRef">2</sup>decoctae sucus <span class="italic">duo codd. et Mayhoff, qui et</span> ius <span class="italic">pro</span> sucus <span class="italic">coni., fortasse recte</span>: decocta et sucus <span class="italic">ceteri codd., Detlefsen.</span></a></li><script type="text/javascript">document.getElementById('note_LCL393_98_2').style.display = "none";</script></ul></section></notes></section>