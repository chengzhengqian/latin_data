<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

suffraginis contingat: breviore non litant. hoc quoque notatum, vitulos ad aras umeris hominis adlatos non fere litari,<a class="footnoteLink" href="#note_LCL353_128_1" id="target_note_LCL353_128_1"><sup>1</sup></a> sicut nec claudicante nec aliena hostia deos placari nec trahente se ab aris. est frequens in prodigiis priscorum bovem locutum, quo nuntiato senatum sub diu haberi solitum.</p>
<span class="br"></span><span class="lineNumber">184</span><span class="br"></span><p>LXXI. Bos in Aegypto etiam numinis vice colitur; Apin vocant. insigne ei in dextro latere candicans macula cornibus lunae crescere incipientis, nodus sub lingua quem cantharum appellant. non est fas eum certos vitae excedere annos, mersumque in sacerdotum fonte necant quaesituri luctu alium quem substituant, et donec invenerint maerent derasis etiam capitibus. nec tamen umquam diu quaeritur.
<span class="br"></span><span class="lineNumber">185</span><span class="br"></span>inventus deducitur Memphim a sacerdotibus c. delubra ei gemina, quae vocant thalamos, auguria populorum: alterum intrasse laetum est, in altero dira portendit. responsa privatis dat e manu consulentium cibum capiendo; Germanici Caesaris manum aversatus est haut multo postea extincti. cetero secretus, cum se proripuit in coetus, incedit submotu lictorum, gregesque puerorum comitantur carmen honori eius canentium; intellegere videtur




</p></section><notes><section class="footnotes"><ul><li class="note" id="note_LCL353_128_1"><a class="footnoteCrossrefLink" href="#target_note_LCL353_128_1" title="Click to highlight in text"><sup class="lineRef">1</sup>litari? <span class="italic">Brotier</span>: litare.</a></li><script type="text/javascript">document.getElementById('note_LCL353_128_1').style.display = "none";</script></ul></section></notes></section>