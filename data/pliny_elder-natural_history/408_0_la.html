<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

Massabatene sub monte Cambalido, qui est Caucasi ramus, inde mollissimo transitu in Bactros.</p>
<span class="br"></span><span class="lineNumber">135</span><span class="br"></span><p>Susianen ab Elymaide disterminat amnis Eulaeus ortus in Medis modicoque spatio cuniculo conditus ac rursus exortus et per Massabatenen lapsus. circumit
arcem Susorum ac Dianae templum augustissimum
illis gentibus, et ipse in magna caerimonia, siquidem reges non ex alio bibunt et ob id in longinqua portant. recipit amnes Hedyphon praeter Asylum Persarum venientem, Adunam ex Susianis. oppidum
iuxta eum Magoa, a Charace <span class="sc">x͞v͞</span> p.; quidam hoc in extrema Susiane ponunt solitudinibus proximum.
<span class="br"></span><span class="lineNumber">136</span><span class="br"></span>infra Eulaeum Elymais est in ora iuncta Persidi, a flumine Orati ad Characem <span class="sc">c͞c͞x͞l͞</span> p.; oppida eius Seleucia et Sostrate adposita monti Chasiro. oram quae praeiacet Minorum Syrtium vice diximus inaccessam coeno, plurimum limi deferentibus Brixa et Ortacia amnibus, madente et ipsa Elymaide in tantum ut nullus sit nisi circuitu eius ad Persidem aditus. infestatur et serpentibus quos flumina deportant. pars eius maxume invia Characene vocatur ab oppido Arabiae claudente regna ea;
</p></section><notes></notes></section>