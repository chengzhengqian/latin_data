<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

hominem distrahi spectare non poterat. ferunt aceti gustatu<a class="footnoteLink" href="#note_LCL353_214_1" id="target_note_LCL353_214_1"><sup>1</sup></a> praecipue eas in rabiem agi. tenuissimum
his tergus, contra anguillis crassius, eoque verberari solitos tradit Verrius praetextatos, et ob id multam iis dici non institutum.</p>
<span class="br"></span><span class="lineNumber">78</span><span class="br"></span><p>XL. Planorum piscium alterum est genus quod pro spina cartilaginem habet, ut raiae, pastinacae, squatinae, torpedo, et quos bovis, lamiae, aquilae, ranae nominibus Graeci appellant. quo in numero sunt squali quoque, quamvis non plani. haec Graece in universum σελάχη appellavit Aristoteles primo hoc nomine eis inposito: nos distinguere non possumus nisi si cartilaginea appellare libeat. omnia autem carnivora sunt talia, et supina vescuntur, ut in delphinis diximus, et cum ceteri pisces ova pariant, hoc genus solum ut ea quae cete appellant animal parit excepta quam ranam vocant.</p>
<span class="br"></span><span class="lineNumber">79</span><span class="br"></span><p>XLI. Est parvus admodum piscis adsuetus petris echeneis appellatus. hoc carinis adhaerente naves tardius ire creduntur inde nomine inposito, quam ob causam amatoriis quoque veneficiis infamis est et iudiciorum ac litium mora, quae crimina una laude pensat fluxus gravidarum utero sistens partusque continens ad puerperium. in cibos tamen non admittitur.



</p></section><notes><section class="footnotes"><ul><li class="note" id="note_LCL353_214_1"><a class="footnoteCrossrefLink" href="#target_note_LCL353_214_1" title="Click to highlight in text"><sup class="lineRef">1</sup><span class="italic">Mayhoff</span>? (<span class="italic">cf.</span> x. 185 &amp;c.): gustu.</a></li><script type="text/javascript">document.getElementById('note_LCL353_214_1').style.display = "none";</script></ul></section></notes></section>