<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

reddit, Italicae duabus tribusve amplius in artopticio pane: nam furnaceis binas adiciunt libras in quocumque genere.</p>
<span class="br"></span><span class="lineNumber">89</span><span class="br"></span><p>Similago e tritico fit, laudatissima ex Africa. iustum est e modiis redire semodios et pollinis sextarios quinque—ita appellant in tritico quod florem in siligine; hoc aerariae officinae chartariaeque utuntur—praeterea secundarii sextarios quattuor furfurumque tantundem, panis vero e modio similaginis p.
<span class="br"></span><span class="lineNumber">90</span><span class="br"></span><span class="sc">xxii,</span> e floris modio p. <span class="sc">xvi.</span> pretium huic annona media in modios farinae <span class="sc">xl</span> asses, similagini octonis assibus amplius, siligini castratae duplum. est et alia distinctio semel<a class="footnoteLink" href="#note_LCL371_246_1" id="target_note_LCL371_246_1"><sup>1</sup></a> pollinatam <span class="sc">xvii</span> p. panis reddere, bis <span class="sc">xviii,</span> ter <span class="sc">xix</span> cum triente et secundarii panis quinas selibras, totidem cibarii, et furfurum sextarios <span class="sc">vi</span>.</p>
<span class="br"></span><span class="lineNumber">91</span><span class="br"></span><p>Siligo numquam maturescit pariter, nec ulla segetum minus dilationem patitur propter teneritatem spicis<a class="footnoteLink" href="#note_LCL371_246_2" id="target_note_LCL371_246_2"><sup>2</sup></a> quae maturuere protinus granum dimittentibus. sed minus quam cetera frumenta in stipula periclitatur, quoniam semper rectam habet spicam nec
<span class="br"></span><span class="lineNumber">92</span><span class="br"></span>rorem continet qui robiginem faciat. ex arinca dulcissimus panis; ipsa spissior quam far, et maior spica, eadem et ponderosior: raro modius grani non <span class="sc">xvi</span> libras implet. exteritur in Graecia difficulter, ob id iumentis dari ab Homero dicta: haec enim est quam





</p></section><notes><section class="footnotes"><ul><li class="note" id="note_LCL371_246_1"><a class="footnoteCrossrefLink" href="#target_note_LCL371_246_1" title="Click to highlight in text"><sup class="lineRef">1</sup>semel &lt;tenuiore cribro&gt;? <span class="italic">Mayhoff.</span></a></li><script type="text/javascript">document.getElementById('note_LCL371_246_1').style.display = "none";</script><li class="note" id="note_LCL371_246_2"><a class="footnoteCrossrefLink" href="#target_note_LCL371_246_2" title="Click to highlight in text"><sup class="lineRef">2</sup><span class="italic">Rackham</span>: iis.</a></li><script type="text/javascript">document.getElementById('note_LCL371_246_2').style.display = "none";</script></ul></section></notes></section>