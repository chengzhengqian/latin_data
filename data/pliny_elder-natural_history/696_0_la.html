<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
<span class="br"></span><span class="lineNumber">112</span><span class="br"></span>quaedam vero maiore ex parte compressis volant percussoque semel, aliquae et gemino ictu, aere feruntur; velut inclusum eum prementes eiaculantur sese in sublime, in rectum, in pronum. impingi putes aliquas aut rursus ab alto cadere has, illas salire. anates solae quaeque sunt eiusdem generis in sublime protinus sese tollunt atque e vestigio caelum petunt, et hoc etiam ex aqua; itaque in foveas quibus
<span class="br"></span><span class="lineNumber">113</span><span class="br"></span>feras venamur delapsae solae evadunt. vultur et fere graviores nisi ex procursu aut altiore cumulo inmissae non evolant; cauda reguntur. aliae circumspectant, aliae flectunt colla; nec nullae<a class="footnoteLink" href="#note_LCL353_364_1" id="target_note_LCL353_364_1"><sup>1</sup></a> vescuntur ea quae rapuere pedibus. sine voce non volant multae, aliae e<a class="footnoteLink" href="#note_LCL353_364_2" id="target_note_LCL353_364_2"><sup>2</sup></a> contrario semper in volatu silent. subrectae, pronae, obliquae, in latera, in ora, quaedam et resupinae feruntur, ut, si pariter cernantur genera plura, non in eadem natura meare videantur.</p>
<span class="br"></span><span class="lineNumber">114</span><span class="br"></span><p>LV. Plurimum volant quae apodes (quia careant usu pedum), ab aliis cypseli appellantur hirundinum specie. nidificant in scopulis. hae sunt quae toto mari cernuntur, nec umquam tam longo naves tamque continuo cursu recedunt a terra ut non circumvolitent
eas apodes. cetera genera residunt et insistunt,
his quies nisi in nido nulla: aut pendent aut iacent.</p>
</section><notes><section class="footnotes"><ul><li class="note" id="note_LCL353_364_1"><a class="footnoteCrossrefLink" href="#target_note_LCL353_364_1" title="Click to highlight in text"><sup class="lineRef">1</sup><span class="italic">v.ll.</span> nec ullae, nonnullae.</a></li><script type="text/javascript">document.getElementById('note_LCL353_364_1').style.display = "none";</script><li class="note" id="note_LCL353_364_2"><a class="footnoteCrossrefLink" href="#target_note_LCL353_364_2" title="Click to highlight in text"><sup class="lineRef">2</sup><span class="italic">Mueller</span>: aut e.</a></li><script type="text/javascript">document.getElementById('note_LCL353_364_2').style.display = "none";</script></ul></section></notes></section>