<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ter consul credit; dies<a class="footnoteLink" href="#note_LCL330_358_1" id="target_note_LCL330_358_1"><sup>1</sup></a> Θεοδοσία vocatur. iuxta Nonacrim in Arcadia Styx nec odore differens nec colore epota ilico necat; item in Liberoso Taurorum colle tres fontes sine remedio, sine dolore mortiferi. in Carrinensi Hispaniae agro duo fontes iuxta fluunt, alter omnia respuens, alter absorbens; in eadem gente alius aurei coloris omnes ostendit pisces, nihil extra
<span class="br"></span><span class="lineNumber">232</span><span class="br"></span>illam aquam differentes. in Comensi iuxta Larium lacum fons largus horis singulis semper intumescit ac residit. in Cydonea insula ante Lesbum fons calidus vere tantum fluit. lacus Sannaus in Asia circa nascente absinthio inficitur. Colophone in Apollinis Clari specu lacuna est cuius potu mira redduntur oracula, bibentium breviore vita. amnes retro fluere et nostra vidit aetas Neronis principis supremis, sicut in rebus eius retulimus.</p>
<span class="br"></span><span class="lineNumber">233</span><span class="br"></span><p>Iam omnes fontes aestate quam hieme gelidiores esse quem fallit? sicut illa permira naturae opera: aes ac plumbum in massa mergi, dilatatum fluitare, eiusdemque ponderis alia sidere alia invehi; onera in aqua facilius moveri; Scyrium lapidem quamvis grandem innatare, eundemque comminutum mergi; recentia cadavera ad vadum labi, intumescentia attolli; inania vasa haud facilius quam plena extrahi;

</p></section><notes><section class="footnotes"><ul><li class="note" id="note_LCL330_358_1"><a class="footnoteCrossrefLink" href="#target_note_LCL330_358_1" title="Click to highlight in text"><sup class="lineRef">1</sup><span class="italic">v.l.</span> Διὸς.</a></li><script type="text/javascript">document.getElementById('note_LCL330_358_1').style.display = "none";</script></ul></section></notes></section>