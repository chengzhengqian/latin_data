<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

scrobes excavare rostro, inde crate consternere et operire terra quae ante fuerit egesta; in his fetificare; fores binas omnium scrobibus: orientem spectare quibus exeant in pascua, occasum quibus redeant; alvum exoneraturas subvolare semper et contrario
<span class="br"></span><span class="lineNumber">127</span><span class="br"></span>flatu. uno hae in loco totius orbis visuntur, in insula quam diximus nobilem Diomedis tumulo atque delubro, contra Apuliae oram, fulicarum similes. advenas barbaros clangore infestant, Graecis tantum adulantur miro discrimine, velut generi Diomedis hoc tribuentes, aedemque eam cotidie pleno gutture madentibus pennis perluunt atque purificant, unde origo fabulae Diomedis socios in earum effigies mutatos.</p>
<span class="br"></span><span class="lineNumber">128</span><span class="br"></span><p>LXII. Non omittendum est, cum de ingeniis disserimus, e volucribus hirundines indociles esse, e terrestribus mures, cum elephanti iussa faciant, leones iugum subeant, in mari vituli totque piscium genera mitescant.</p>
<span class="br"></span><span class="lineNumber">129</span><span class="br"></span><p>LXIII. Bibunt aves suctu ex iis quibus longa colla intermittentes et capite resupinato velut infundentes sibi. porphyrio solus morsu bibit. idem est proprio
genere, omnem cibum aqua subinde tinguens, deinde pede ad rostrum veluti manu adferens. laudatissimi in Commagene; rostra his et praelonga crura rubent.</p>
</section><notes></notes></section>