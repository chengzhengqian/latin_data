<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

dirae obstrepentes nocuerint quotiensve precatio erraverit, sic repente extis adimi capita vel corda
<span class="br"></span><span class="lineNumber">12</span><span class="br"></span>aut geminari victima stante. durat inmenso exemplo Deciorum patris filiique quo se devovere carmen, extat Tucciae Vestalis incesti deprecatio qua usa aquam in cribro tulit anno urbis DXVIIII. boario vero in foro Graecum Graecamque defossos aut aliarum gentium cum quibus tum res esset etiam nostra aetas vidit. cuius sacri precationem qua solet praeire XVvirum collegii magister si quis legat, profecto vim carminum fateatur, ea omnia adprobantibus DCCCXXX annorum eventibus.
<span class="br"></span><span class="lineNumber">13</span><span class="br"></span>Vestales nostras hodie credimus nondum egressa urbe mancipia fugitiva retinere in loco precatione, cum, si semel recipiatur ea ratio et deos preces aliquas exaudire aut ullis moveri verbis, confitendum sit de tota coniectatione. prisci quidem nostri perpetuo talia prodidere, difficillimumque ex his etiam fulmina elici, ut suo loco docuimus.</p>
<span class="br"></span><span class="lineNumber">14</span><span class="br"></span><p>IV. L. Piso primo annalium auctor est Tullum Hostilium regem ex Numae libris eodem quo illum sacrificio Iovem caelo devocare conatum, quoniam parum rite quaedam fecisset, fulmine ictum, multi vero magnarum rerum fata et ostenta verbis permutari.








</p></section><notes></notes></section>