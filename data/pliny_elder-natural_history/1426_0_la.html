<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

eo et contra lassitudines in oleo decoquens addito nitro. semine eius poto lassitudinis auxilium viatoribus
<span class="br"></span><span class="lineNumber">193</span><span class="br"></span>spopondit. Heraclides ad inflationes stomachi
semen tribus digitis cum castorei obolis duobus ex mulso dedit, similiter ad ventris aut intestinorum
inflationes et orthopnoicis quod ternis digitis prenderit seminis, tantundem hyoscyami cum lacte asinino. multi vomituris acetabula<a class="footnoteLink" href="#note_LCL392_112_1" id="target_note_LCL392_112_1"><sup>1</sup></a> eius et folia lauri decem trita in aqua bibenda inter cenam
<span class="br"></span><span class="lineNumber">194</span><span class="br"></span>suadent. strangulatus vulvae, si manducetur et linatur calidum vel si bibatur cum castoreo in aceto et melle, sedat. vertigines a partu cum semine cucumeris et lini pari mensura ternum digitorum, vini albi tribus cyathis discutit. Tlepolemus ad quartanas ternis digitis seminis anesi et feniculi
<span class="br"></span><span class="lineNumber">195</span><span class="br"></span>usus est in aceto et mellis cyatho uno. lenit articularios morbos, cum amaris nucibus inlitum. sunt qui et aspidum venenis adversari naturam eius putent. urinam ciet, sitim cohibet, venerem stimulat,
cum vino sudorem leniter praestat, vestes quoque a tineis defendit. efficacius semper recens et quo nigrius, stomacho tamen inutile est praeterquam inflato.</p>
<span class="br"></span><span class="lineNumber">196</span><span class="br"></span><p>LXXIV. Anetum quoque ructus movet et tormina
sedat, alvum sistit. epiphoris radices inlinuntur ex aqua vel vino. singultus cohibet semen fervens olfactu. sumptum ex aqua sedat cruditates. cinis eius uvam in faucibus levat, oculos et genituram hebetat.</p>
</section><notes><section class="footnotes"><ul><li class="note" id="note_LCL392_112_1"><a class="footnoteCrossrefLink" href="#target_note_LCL392_112_1" title="Click to highlight in text"><sup class="lineRef">1</sup><span class="italic">Num excidit numerus</span>? <span class="italic">Fortasse subauditur</span> decem.</a></li><script type="text/javascript">document.getElementById('note_LCL392_112_1').style.display = "none";</script></ul></section></notes></section>