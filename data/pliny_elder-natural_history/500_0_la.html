<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

remeasse pedibus; hoc idem Aquini accidisse; Romae quoque Corfidium materterae suae maritum funere locato revixisse et locatorem funeris ab eo elatum.
<span class="br"></span><span class="lineNumber">177</span><span class="br"></span>adicit miracula quae tota indicasse conveniat: e duobus fratribus equestris ordinis Corfidiis maiori accidisse ut videretur expirasse, apertoque testamento
recitatum heredem minorem funeri institisse, interim eum qui videbatur extinctus plaudendo concivisse ministeria et narrasse a fratre se venisse, commendatam sibi filiam ab eo, demonstratum praeterea quo in loco defodisset aurum nullo conscio, et rogasse ut his funebribus quae comparasset efferretur. hoc eo narrante fratris domestici propere adnuntiavere examinatum illum; et aurum ubi
<span class="br"></span><span class="lineNumber">178</span><span class="br"></span>dixerat repertum est. plena praeterea vita est his vaticiniis, sed non conferenda, cum saepius falsa sint, sicut ingenti exemplo docebimus. Bello Siculo Gabienus Caesaris classium<a class="footnoteLink" href="#note_LCL352_624_1" id="target_note_LCL352_624_1"><sup>1</sup></a> fortissimus captus a Sexto Pompeio iussu eius incisa cervice et vix cohaerente
iacuit in litore toto die. deinde, cum advesperavisset, gemitu precibusque congregata multitudine petiit uti Pompeius ad se veniret aut



</p></section><notes><section class="footnotes"><ul><li class="note" id="note_LCL352_624_1"><a class="footnoteCrossrefLink" href="#target_note_LCL352_624_1" title="Click to highlight in text"><sup class="lineRef">1</sup>classiarius <span class="italic">Caesarius.</span></a></li><script type="text/javascript">document.getElementById('note_LCL352_624_1').style.display = "none";</script></ul></section></notes></section>