<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

universo viam publicam transgresso arvisque inde e contrario in locum oliveti profectis.</p>
<span class="br"></span><span class="lineNumber">246</span><span class="br"></span><p>XXXIX. Nunc expositis arborum morbis consentaneum est dicere et remedia. ex his quaedam sunt communia omnium, quaedam propria quarundam. communia ablaqueatio, adcumulatio, adflari radices aut cooperiri, riguus<a class="footnoteLink" href="#note_LCL371_170_1" id="target_note_LCL371_170_1"><sup>1</sup></a> dato potu vel ablato, fimum suco refectis, putatio levatis onere, item suco emisso quaedam veluti detractio sanguinis, circumrasio corticis, vitium extenuatio et domitura palmitum, gemmarum, si frigus retorridas hirtasque fecerit,
<span class="br"></span><span class="lineNumber">247</span><span class="br"></span>repumicatio et quaedam politura. arborum his aliae magis aliae minus gaudent, veluti cupressus et aquam aspernatur et fimum et circumfossuram amputationemque et omnia remedia odit, quin etiam necatur riguis, vitis et punicae praecipue aluntur. ficus arbor ipsa riguis alitur, pomum vero eius marcescit.
<span class="br"></span><span class="lineNumber">248</span><span class="br"></span>amygdalae si colantur fossione florem amittunt. nec insitas circumfodere oportet priusquam validae ferre coeperint poma. plurimae autem amputari sibi volunt onerosa ac supervacua, sicut nos ungues et capillum. reciduntur veteres totae ac rursus a stolone aliquo resurgunt, sed non omnes, nec nisi quarum naturam pati diximus.</p>
</section><notes><section class="footnotes"><ul><li class="note" id="note_LCL371_170_1"><a class="footnoteCrossrefLink" href="#target_note_LCL371_170_1" title="Click to highlight in text"><sup class="lineRef">1</sup><span class="italic">Ian coll.</span> ยง 250: riguas.</a></li><script type="text/javascript">document.getElementById('note_LCL371_170_1').style.display = "none";</script></ul></section></notes></section>