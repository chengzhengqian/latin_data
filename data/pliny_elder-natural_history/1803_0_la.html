<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<p>LX. Panos sanat panaces ex melle, plantago cum sale, quinquefolium, persollatae radix ut in strumis, item damasonium, verbascum cum sua radice tusum, vino aspersum folioque involutum et ita in cinere
<span class="br"></span><span class="lineNumber">93</span><span class="br"></span>calefactum ut inponatur calidum. experti adfirmavere
plurimum referre, si virgo inponat nuda ieiuna ieiuno et manu supina tangens dicat: Negat Apollo pestem posse crescere cui nuda virgo restinguat, atque ita retrorsa manu ter dicat totiensque despuant ambo. medetur et radix mandragorae ex aqua, radicis scamoniae decoctum cum melle, sideritis cum adipe vetere contusa, marruvium cum axungia vetere, vel chrysippios cum ficis pinguibus. et haec ab inventore habet nomen.</p>
<span class="br"></span><span class="lineNumber">94</span><span class="br"></span><p>LXI. Venerem in totum adimit, ut diximus, nymphaea Heraclia, eadem semel pota in XL dies, insomnia quoque veneris a ieiuno pota et in cibo sumpta. inlita quoque radix genitalibus inhibet non solum venerem sed et affluentiam geniturae. ob id corpus alere vocemque dicitur. adpetentiam veneris facit radix e xiphio superior data potui<a class="footnoteLink" href="#note_LCL393_334_1" id="target_note_LCL393_334_1"><sup>1</sup></a> in vino, item quam cremnon agrion appellant, ormenos agrios cum polenta contritus.</p>
</section><notes><section class="footnotes"><ul><li class="note" id="note_LCL393_334_1"><a class="footnoteCrossrefLink" href="#target_note_LCL393_334_1" title="Click to highlight in text"><sup class="lineRef">1</sup>potui <span class="italic">cod.</span> d, <span class="italic">Mayhoff</span>: potu <span class="italic">ceteri codd., Detlefsen.</span></a></li><script type="text/javascript">document.getElementById('note_LCL393_334_1').style.display = "none";</script></ul></section></notes></section>