<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">139</span><span class="br"></span><p>LXXXII. Faex quoque expressi unguento crocino
quod crocomagma appellant habet suas utilitates contra suffusiones oculorum, urinas. magis excalfacit
quam crocum ipsum. optimum quod gustatu salivam dentesque maxime inficit.</p>
<span class="br"></span><span class="lineNumber">140</span><span class="br"></span><p>LXXXIII. Iris rufa melior quam candida. infantibus
eam circumligari salutare est, dentientibus
praecipue et tussientibus taeniarumve vitio laborantibus instillari. ceteri effectus eius non multum
a melle differunt. ulcera purgat capitis, praecipue
suppurationes veteres. alvum solvit duabus drachmis cum melle, tussim, tormina, inflationes
<span class="br"></span><span class="lineNumber">141</span><span class="br"></span>pota, lienes ex aceto. contra serpentium et araneorum
morsus ex posca valet, contra scorpiones duarum drachmarum pondere in pane vel aqua sumitur, contra canum morsus ex oleo inponitur et contra perfrictiones. sic et nervorum doloribus, lumbis vero et conxendicibus cum resina inlinitur. vis ei concalfactoria. naribus subducta sternumenta
<span class="br"></span><span class="lineNumber">142</span><span class="br"></span>movet caputque purgat. dolori capitis cum cotoneis malis aut strutheis inlinitur. crapulas quoque et orthopnoeas discutit. vomitiones ciet duobus obolis sumpta. ossa fracta extrahit, inposita cum melle. ad paronychia farina eius utuntur, in vino ad clavos et verrucas, triduoque non solvitur.


</p></section><notes></notes></section>