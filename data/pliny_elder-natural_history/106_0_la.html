<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

capricorno, lunae in tauro,<a class="footnoteLink" href="#note_LCL330_212_1" id="target_note_LCL330_212_1"><sup>1</sup></a> mediis omnium partibus, et e contrario humillimae atque ad terrae centrum<a class="footnoteLink" href="#note_LCL330_212_2" id="target_note_LCL330_212_2"><sup>2</sup></a> proximae. sic fit ut tardius moveri et minores videantur cum altissimo ambitu feruntur, cum vero terrae appropinquaverint maiores esse et celerius ferri, non quia adcelerent tardentve naturales motus, qui certi ac singuli sunt illis, sed quia deductas ab summa apside lineas coarctari ad centrum necesse est sicut in rotis radios, idemque motus alias maior alias minor centri propinquitate sentitur.</p>
<span class="br"></span><span class="lineNumber">65</span><span class="br"></span><p>Altera sublimitatium causa quoniam a suo centro apsidas altissimas habent in aliis signis, Saturnus in librae parte vicesima, Iuppiter cancri quinta decuma, Mars capricorni XXVIII, sol arietis XXIX, Venus piscium XXVII, Mercurius virginis XV, luna tauri IV.</p>
<p>Tertia altitudinum ratio caeli mensura, non circuli, intellegitur, subire eas aut descendere per profundum aeris oculis aestimantibus.</p>
<span class="br"></span><span class="lineNumber">66</span><span class="br"></span><p>Huic conexa latitudinum signiferi obliquitatisque causa est. per hunc stellae quas diximus feruntur, nec aliud habitatur in terris quam quod illi subiacet, reliqua a polis squalent. Veneris tantum stella excedit eum binis partibus, quae causa intellegitur efficere ut quaedam animalia et in desertis mundi nascantur. luna quoque per totam latitudinem eius





</p></section><notes><section class="footnotes"><ul><li class="note" id="note_LCL330_212_1"><a class="footnoteCrossrefLink" href="#target_note_LCL330_212_1" title="Click to highlight in text"><sup class="lineRef">1</sup><span class="italic">Detlefsen e Beda.</span></a></li><script type="text/javascript">document.getElementById('note_LCL330_212_1').style.display = "none";</script><li class="note" id="note_LCL330_212_2"><a class="footnoteCrossrefLink" href="#target_note_LCL330_212_2" title="Click to highlight in text"><sup class="lineRef">2</sup><span class="italic">Rackham</span>: ad terrae centrum <span class="italic">ante</span> humillimae.</a></li><script type="text/javascript">document.getElementById('note_LCL330_212_2').style.display = "none";</script></ul></section></notes></section>