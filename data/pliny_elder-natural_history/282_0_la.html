<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
<span class="br"></span><span class="lineNumber">90</span><span class="br"></span>quidam eos in prima parte Asiae litorum posuere, non in Europa, quia sunt ibi simili consuetudine
et situ Attacorum nomine; alii medios fecere eos inter utrumque solem, antipodum occasus exorientemque nostrum, quod fieri nullo modo potest tam vasto mari interveniente. qui non alibi quam in semenstri luce constituere eos, serere matutinis, meridie metere, occidente fetus arborum decerpere,
<span class="br"></span><span class="lineNumber">91</span><span class="br"></span>noctibus in specus condi tradiderunt. nec licet dubitare de gente ea: tot auctores produnt frugum primitias solitos Delum mittere Apollini, quem praecipue colunt. virgines ferebant eas hospitiis gentium per annos aliquot venerabiles, donec violata fide in proximis accolarum finibus deponere sacra ea instituere, hique ad conterminos deferre, atque ita Delum usque. mox et hoc ipsum exolevit.</p>
<p>Sarmatiae, Scythiae, Tauricae, omnisque a Borysthene
amne tractus longitudo <span class="sc">d͞c͞c͞c͞c͞l͞x͞x͞x͞</span>, latitudo <span class="sc">d͞c͞c͞x͞v͞i͞</span> a M. Agrippa tradita est; ego incertam in hac terrarum parte mensuram arbitror.</p>
<p>Verum instituto ordine reliqua huius sinus dicantur;
et maria quidem eius nuncupavimus.</p>
</section><notes></notes></section>