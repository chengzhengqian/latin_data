<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">166</span><span class="br"></span><p>LXXVI. Acus sive belone unus piscium dehiscente propter multitudinem utero parit; a partu coalescit vulnus, quod et in caecis serpentibus tradunt. mus marinus in terra scrobe effosso parit ova et rursus obruit terra, tricesimo die refossa aperit fetumque in aquam ducit.</p>
<p>LXXVII. Erythini et channae volvas habere traduntur, qui trochos appellatur a Graecis ipse se inire. fetus omnium aquatilium inter initia visu carent.</p>
<span class="br"></span><span class="lineNumber">167</span><span class="br"></span><p>LXXVIII. Aevi piscium memorandum nuper exemplum accepimus. Pausilypum villa est Campaniae
haut procul Neapoli; in ea in Caesaris piscinis a Polione Vedio coniectum piscem sexagensimum post annum expirasse scribit Annaeus. Seneca, duobus
aliis aequalibus eius ex eodem genere etiam tunc viventibus. quae mentio piscinarum admonet ut paulo plura dicamus hac de re priusquam digrediamur ab aquatilibus.</p>
<span class="br"></span><span class="lineNumber">168</span><span class="br"></span><p>LXXIX. Ostrearum vivaria primus omnium Sergius Orata invenit in Baiano aetate L. Crassi oratoris, ante Marsicum bellum, nec gulae causa sed avaritiae, magna vectigalia tali ex ingenio suo
percipiens,
ut qui primus pensiles invenerit balineas, ita mangonicatas villas subinde vendendo. is primus optimum saporem ostreis Lucrinis adiudicavit, quando eadem aquatilium genera aliubi atque aliubi
<span class="br"></span><span class="lineNumber">169</span><span class="br"></span>meliora, sicut lupi pisces in Tiberi amne inter duos pontes, rhombus Ravennae, murena in Sicilia, elops






</p></section><notes></notes></section>