<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ne laquei torqueret poena praepostera incluso spiritu cui quaereretur exitus, ne in profundo quaesita morte sepultura pabulo fieret, ne ferri cruciatus scinderet corpus. ita est, miserita genuit id cuius facillimo haustu inlibato corpore et cum toto sanguine exstingueremur nullo labore, sitientibus similes, qualiter defunctos non volucris, non ferae attingerent, terraeque servaretur qui sibi ipsi
<span class="br"></span><span class="lineNumber">157</span><span class="br"></span>periisset. verum fateamur: terra nobis malorum remedium genuit, nos illud vitae fecimus venenum; non enim et ferro, quo carere non possumus, simili modo utimur? nec tamen quereremur merito etiamsi malefici causa tulisset. adversus unam quippe naturae partem ingrati sumus. quas non ad delicias quasque non ad contumelias servit homini? in maria iacitur, aut ut freta admittamus eroditur, aquis, ferro, ligno, igni, lapide, fruge omnibus cruciatur
horis, multoque plus ut deliciis quam ut alimentis
<span class="br"></span><span class="lineNumber">158</span><span class="br"></span>famuletur nostris. ut<a class="footnoteLink" href="#note_LCL330_292_1" id="target_note_LCL330_292_1"><sup>1</sup></a> tamen quae summa patitur atque extrema cute tolerabilia videantur, penetramus in viscera auri argentique venas et aeris ac plumbi metalla fodientes, gemmas etiam et quosdam parvolos quaerimus lapides scrobibus in profundum
actis, viscera eius extrahimus, ut digito gestetur gemma petitur. quot manus atteruntur ut unus niteat articulus! si ulli essent inferi, iam profecto



</p></section><notes><section class="footnotes"><ul><li class="note" id="note_LCL330_292_1"><a class="footnoteCrossrefLink" href="#target_note_LCL330_292_1" title="Click to highlight in text"><sup class="lineRef">1</sup><span class="italic">Sillig</span>: et.</a></li><script type="text/javascript">document.getElementById('note_LCL330_292_1').style.display = "none";</script></ul></section></notes></section>