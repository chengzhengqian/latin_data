<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">44</span><span class="br"></span><p>XXI. Porrum sectivum profluvia sanguinis sistit naribus contrito eo obturatis, vel gallae mixto aut mentae, item ex abortu profluvia poto suco cum lacte mulieris.<a class="footnoteLink" href="#note_LCL392_28_1" id="target_note_LCL392_28_1"><sup>1</sup></a> tussi etiam veteri et pectoris ac pulmonis vitiis medetur. inlitis foliis sanantur vari et ambusta et epinyctides—ita vocatur ulcus, quae et syce, in angulo oculi perpetuo umore manans; quidam eodem nomine appellant pusulas liventes ac noctibus inquietantes—et
<span class="br"></span><span class="lineNumber">45</span><span class="br"></span>alia ulcera cum melle tritis,<a class="footnoteLink" href="#note_LCL392_28_2" id="target_note_LCL392_28_2"><sup>2</sup></a> vel bestiarum morsus ex aceto, item serpentium aliorumque
venenatorum, aurium vero vitia cum felle caprino vel pari mensura mulsi, stridores cum lacte mulieris, capitis dolores, si in nares fundatur, dormiturisve
in aures duobus suci coclearibus, uno mellis.
<span class="br"></span><span class="lineNumber">46</span><span class="br"></span>sucus et ad serpentium scorpionumque ictum bibitur cum mero et ad lumborum dolorem cum vini hemina potus. sanguinem vero excreantibus et phthisicis et destillationibus longis vel sucus vel ex ipso cibus prodest, item morbo regio vel hydropicis et ad renum dolores, cum tisanae suco acetabuli mensura. idem
<span class="br"></span><span class="lineNumber">47</span><span class="br"></span>modus cum melle vulvas purgat. estur vero et contra fungorum venena, inponitur et vulneribus, venerem stimulat, sitim sedat, ebrietatem discutit, sed oculorum aciem hebetare traditur, inflationes quoque facere quae tamen stomacho non noceant ventremque molliant. voci splendorem adfert.</p>
</section><notes><section class="footnotes"><ul><li class="note" id="note_LCL392_28_1"><a class="footnoteCrossrefLink" href="#target_note_LCL392_28_1" title="Click to highlight in text"><sup class="lineRef">1</sup><span class="italic">Non post</span> mulieris <span class="italic">sed post</span> suco <span class="italic">dist. V. Rose.</span></a></li><script type="text/javascript">document.getElementById('note_LCL392_28_1').style.display = "none";</script><li class="note" id="note_LCL392_28_2"><a class="footnoteCrossrefLink" href="#target_note_LCL392_28_2" title="Click to highlight in text"><sup class="lineRef">2</sup>tritis <span class="italic">Mayhoff</span>: trito <span class="italic">codd.</span></a></li><script type="text/javascript">document.getElementById('note_LCL392_28_2').style.display = "none";</script></ul></section></notes></section>