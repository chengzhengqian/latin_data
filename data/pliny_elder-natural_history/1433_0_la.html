<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

devorari iubent aliqui ante accessionem, vel plura
<span class="br"></span><span class="lineNumber">217</span><span class="br"></span>inlini fronti. sunt qui et ante solis ortum cervicalibus subici efficaciter putent. vis magna ad refrigerandos ardores viridi. ulcera quoque quae serpunt sanat cum melle vel uva passa, item testes, ambusta, carbunculos, aures, cum lacte mulieris epiphoras oculorum, ventris et intestinorum fluctiones semen ex aqua potum. bibitur et in choleris cum ruta.
<span class="br"></span><span class="lineNumber">218</span><span class="br"></span>pellit animalia interaneorum, cum mali punici suco et oleo semen potum. Xenocrates tradit rem miram, si vera est, menstrua contineri uno die, si unum granum biberint feminae, biduo, si duo, et totidem diebus quot grana sumpserint. M. Varro coriandro subtrito et cumino acetoque carnem omnem incorruptam
aestate servari putat.</p>
<span class="br"></span><span class="lineNumber">219</span><span class="br"></span><p>LXXXIII. Atriplex et silvestre est, accusatum Pythagorae tamquam faceret hydropicos morbosque regios et pallorem, concoqueretur difficillime, ac ne in hortis quidem iuxta id nasci quicquam nisi languidum
culpavit. addidere Dionysius et Diocles plurimos gigni ex eo morbos, nec nisi mutata saepe aqua coquendum, stomacho contrarium esse, lentigines
<span class="br"></span><span class="lineNumber">220</span><span class="br"></span>et papulas gignere. miror quare difficulter in Italia nasci tradiderit id Solon Smyrnaeus. Hippocrates
vulvarum vitiis infundit id cum beta. Lycus Neapolitanus contra cantharidas bibendum dedit,


</p></section><notes></notes></section>