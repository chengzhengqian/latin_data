<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

quas insederit partes et, si diutius permaneat, etiam mergi. Tiberio principe contra Lugdunensis provinciae litus in insula simul trecentas amplius beluas reciprocans destituit oceanus mirae varietatis et magnitudinis, nec pauciores in Santonum litore interque reliquas elephantos et arietes candore<a class="footnoteLink" href="#note_LCL353_170_1" id="target_note_LCL353_170_1"><sup>1</sup></a> tantum cornibus adsimulatis, Nereidas vero multas.
<span class="br"></span><span class="lineNumber">11</span><span class="br"></span>Turranius prodidit expulsam beluam in Gaditano litore cuius inter duas pinnas ultimae caudae cubita sedecim fuissent, dentes eiusdem <span class="sc">cxx</span>, maximi dodrantium mensura, minimi semipedum. beluae cui dicebatur exposita fuisse Andromeda ossa Romae apportata ex oppido Iudaeae Ioppe ostendit inter reliqua miracula in aedilitate sua M. Scaurus longitudine pedum <span class="sc">xl</span>, altitudine costarum Indicos elephantos excedente, spinae crassitudine sesquipedali.</p>
<span class="br"></span><span class="lineNumber">12</span><span class="br"></span><p>V. Balaenae et in nostra maria penetrant. in Gaditano oceano non ante brumam conspici eas tradunt, condi autem aestatis temporibus in quodam sinu placido et capaci, mire gaudentes ibi parere; hoc scire orcas, infestam iis beluam et cuius imago nulla repraesentatione exprimi possit alia quam
<span class="br"></span><span class="lineNumber">13</span><span class="br"></span>carnis immensae dentibus truculentae. inrumpunt ergo in secreta ac vitulos earum aut fetas vel etiamnum
gravidas lancinant morsu, incursuque ceu Liburnicarum rostris fodiunt. illae ad flexum immobiles,
ad repugnandum inertes et pondere suo oneratae, tunc quidem et utero graves pariendive




</p></section><notes><section class="footnotes"><ul><li class="note" id="note_LCL353_170_1"><a class="footnoteCrossrefLink" href="#target_note_LCL353_170_1" title="Click to highlight in text"><sup class="lineRef">1</sup><span class="italic">v.l.</span> tumore.</a></li><script type="text/javascript">document.getElementById('note_LCL353_170_1').style.display = "none";</script></ul></section></notes></section>