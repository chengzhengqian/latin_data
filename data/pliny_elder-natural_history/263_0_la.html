<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

quondam regio. a Dorisco incurvatur ora ad Macron Tichos <span class="sc">c͞x͞i͞i͞</span> p., circa quem locum fluvius Melas a quo sinus appellatur. oppida Cypsela, Bisanthe, Macron Tichos dictum quia a Propontide ad Melana sinum inter duo maria porrectus murus procurrentem
<span class="br"></span><span class="lineNumber">44</span><span class="br"></span>excludit Cherronesum. namque Thracia altero latere a Pontico litore incipiens, ubi Hister amnis inmergitur, vel pulcherrimas in ea parte urbes habet, Histropolin Milesiorum, Tomos, Callatim quae antea Cerbatis vocabatur. Heracleam habuit et Bizonen terrae hiatu raptam, nunc habet Dionysopolim Crunon antea dictam: adluit Zyras amnis. totum eum tractum Scythae Aroteres cognominati tenuere. eorum oppida Aphrodisias, Libistus, Zygere, Rhocobae,
Eumenia, Parthenopolis, Gerania, ubi Pygmaeorum
gens fuisse proditur: Catizos barbari vocabant,
<span class="br"></span><span class="lineNumber">45</span><span class="br"></span>creduntque a gruibus fugatos. in ora a Dionysopoli
est Odessus Milesiorum, flumen Pannysis, oppidum
Tetranaulochus. mons Haemus vasto iugo procumbens in Pontum oppidum habuit in vertice Aristaeum; nunc in ora Mesembria, Anchialum, ubi Messa fuerat. Astice regio habuit oppidum Anthium,
nunc est Apollonia. flumina Panisos, Iuras, Tearus, Orosines, oppida Thynias, Halmydesos, Develcon (cum stagno quod nunc Deultum vocatur) veteranorum, Phinopolis, iuxta quam Bosporus.




</p></section><notes></notes></section>