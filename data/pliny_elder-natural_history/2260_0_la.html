<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

omnia spodii vice erodit ac persanat. et murino fimo eroduntur, item mustelae fimi cinere. duritias in alto ulcerum et carcinomata persequitur multipeda trita admixta resina terebinthina et sinopide. eadem utilissima sunt in his ulceribus quae vermibus periclitentur.
<span class="br"></span><span class="lineNumber">115</span><span class="br"></span>quin et vermium ipsorum genera mirandos
usus habent. cosses qui in ligno nascuntur sanant ulcera omnia, nomas vero combusti cum pari pondere anesi ex oleo inliti. vulnera recentia conglutinant terreni adeo ut nervos quoque abscisos inlitis solidari intra septimum diem persuasum sit; itaque in melle servandos censent. cinis eorum margines ulcerum duriores absumit cum pice liquida vel symphyto et
<span class="br"></span><span class="lineNumber">116</span><span class="br"></span>melle. quidam arefactis in sole ad vulnera ex aceto utuntur nec solvunt nisi biduo intermisso. eadem ratione et coclearum terrena prosunt, totaeque exemptae recentia vulnera tusae inpositae conglutinant
et nomas sistunt. herpes quoque animal a Graecis vocatur quo praecipue sanantur quaecumque serpunt. cocleae quoque prosunt eis cum testis suis tusae, cum murra quidem et ture etiam praecisos
<span class="br"></span><span class="lineNumber">117</span><span class="br"></span>nervos sanare dicuntur. draconum quoque adeps siccatus
in sole magnopere prodest, item gallinacei cerebrum
recentibus plagis. sale viperino in cibo sumpto tradunt et ulcera tractabiliora fieri ac celerius sanari. Antonius quidem medicus cum incidisset insanabilia ulcera, viperas edendas dabat miraque celeritate persanabat.






</p></section><notes></notes></section>