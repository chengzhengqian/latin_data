<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

etiam pestibus, dum esse placatas<a class="footnoteLink" href="#note_LCL330_180_1" id="target_note_LCL330_180_1"><sup>1</sup></a> trepido metu
<span class="br"></span><span class="lineNumber">16</span><span class="br"></span>cupimus. ideoque etiam publice Febris fanum in Palatio dicatum est, Orbonae ad aedem Larum et ara Malae Fortunae Esquiliis. quamobrem maior caelitum populus etiam quam hominum intellegi potest, cum singuli quoque ex semetipsis totidem deos faciant Iunones Geniosque adoptando sibi, gentes vero quaedam animalia et aliqua etiam obscena pro dis habeant ac multa dictu magis
pudenda, per fetidos cibos et alia<a class="footnoteLink" href="#note_LCL330_180_2" id="target_note_LCL330_180_2"><sup>2</sup></a> similia iurantes.
<span class="br"></span><span class="lineNumber">17</span><span class="br"></span>matrimonia quidem inter deos credi tantoque aevo ex eis neminem nasci, et alios esse grandaevos semper canosque, alios iuvenes atque pueros, atricolores,
aligeros, claudos, ovo editos et alternis diebus viventes morientesque, puerilium prope deliramentorum est; sed super omnem inpudentiam adulteria inter ipsos fingi, mox iurgia et odia, atque
<span class="br"></span><span class="lineNumber">18</span><span class="br"></span>etiam furtorum esse et scelerum numina. deus est mortali iuvare mortalem, et haec ad aeternam gloriam via: hac proceres iere Romani, hac nunc caelesti passu cum liberis suis vadit maximus omnis aevi rector Vespasianus Augustus fessis rebus subveniens.
<span class="br"></span><span class="lineNumber">19</span><span class="br"></span>hic est vetustissimus referendi bene merentibus gratiam mos, ut tales numinibus adscribant. quippe


</p></section><notes><section class="footnotes"><ul><li class="note" id="note_LCL330_180_1"><a class="footnoteCrossrefLink" href="#target_note_LCL330_180_1" title="Click to highlight in text"><sup class="lineRef">1</sup><span class="italic">v.l.</span> placata.</a></li><script type="text/javascript">document.getElementById('note_LCL330_180_1').style.display = "none";</script><li class="note" id="note_LCL330_180_2"><a class="footnoteCrossrefLink" href="#target_note_LCL330_180_2" title="Click to highlight in text"><sup class="lineRef">2</sup><span class="italic">v.l.</span> per fetidas cepas, allia et (cf. XIX. 101).</a></li><script type="text/javascript">document.getElementById('note_LCL330_180_2').style.display = "none";</script></ul></section></notes></section>