<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

difficulter autem perficiuntur omnia in cibis acria, aspera, inconsueta, varia, nimia et avide hausta, et aestate quam hieme difficilius, et in senecta quam iuventa. vomitiones homini ad haec in remedium excogitatae frigidiora corpora faciunt, inimicae oculis maxime ac dentibus.</p>
<span class="br"></span><span class="lineNumber">283</span><span class="br"></span><p>Somno concoquere corpulentiae quam firmitati utilius; ideo athletas ambulatione malunt cibos perficere: pervigilio quidem praecipue vincuntur cibi.</p>
<p>CXVIII. augescunt corpora dulcibus atque pinguibus et potis, minuuntur siccis et aridis frigidisque
ac siti. quaedam animalia et pecudes quoque in Africa quarto die bibunt. homini non utique septimo letalis inedia; durasse et ultra undecimum plerosque certum est. morbus esuriendi semper inexplebili aviditate uni animalium homini.</p>
<span class="br"></span><span class="lineNumber">284</span><span class="br"></span><p>CXIX. Quaedam rursus exiguo gustu famem ac vitim sedant conservantque vires, ut batyrum, hippace, glycyrrhiza. perniciosissimum autem et in omni quidem vita quod nimium, praecipue tamen corpori, minimeque quod gravet quolibet modo utilius.</p>
<p>Verum ad reliqua naturae transeamus.</p>
</section><notes></notes></section>