<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<h2><span class="ac">Liber IX</span></h2>
<span class="br"></span><span class="lineNumber">1</span><span class="br"></span><p>I. <span class="sc">Animalium</span> quae terrestria appellavimus hominum
quadam consortione degentia indicata natura est. ex reliquis minimas esse volucres convenit.
quamobrem prius aequorum amnium stagnorumque
dicentur.</p>
<span class="br"></span><span class="lineNumber">2</span><span class="br"></span><p>Sunt autem complura in his maiora etiam terrestribus.
causa evidens umoris luxuria. alia sors alitum quibus vita pendentibus. in mari autem tam late supino mollique ac fertili nutrimento, accipiente causas genitales e sublimi semperque pariente natura, pleraque etiam monstrifica reperiuntur perplexis et in semet aliter atque aliter nunc flatu nunc fluctu convolutis seminibus atque principiis, vera ut fiat vulgi opinio quicquid nascatur in parte naturae ulla et in mari esse, praeterque multa quae nusquam
<span class="br"></span><span class="lineNumber">3</span><span class="br"></span>alibi. rerum quidem, non solum animalium, simulacra
inesse licet intellegere intuentibus uvam, gladium, serram,<a class="footnoteLink" href="#note_LCL353_164_1" id="target_note_LCL353_164_1"><sup>1</sup></a> cucumin vero et colore et odore similem; quo minus miremur equorum capita in tam parvis eminere cocleis.</p>
</section><notes><section class="footnotes"><ul><li class="note" id="note_LCL353_164_1"><a class="footnoteCrossrefLink" href="#target_note_LCL353_164_1" title="Click to highlight in text"><sup class="lineRef">1</sup><span class="italic">Rackham</span>: serras.</a></li><script type="text/javascript">document.getElementById('note_LCL353_164_1').style.display = "none";</script></ul></section></notes></section>