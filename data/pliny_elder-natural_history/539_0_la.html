<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">66</span><span class="br"></span><p>Tigrim Hyrcani et Indi ferunt, animal velocitatis tremendae, et maxime cognitae dum capitur totus eius fetus, qui semper numerosus est. ab insidiante rapitur equo quam maxime pernici, atque in recentes subinde transfertur. at ubi vacuum cubile reperit feta (maribus enim subolis cura non est) fertur praeceps odore vestigans. raptor adpropinquante fremitu abicit unum ex catulis. tollit illa morsu et pondere etiam ocior acta remeat iterumque consequitur,
ac subinde donec in navem regresso inrita feritas saevit in litore.</p>
<span class="br"></span><span class="lineNumber">67</span><span class="br"></span><p>XXVI. Camelos inter armenta pascit oriens, quarum duo genera, Bactriae et Arabiae, differunt, quod illae bina habent tubera in dorso, hae singula et sub pectore alterum cui incumbant: dentium superiore
ordine ut boves carent in utroque genere. omnes autem iumentorum ministeriis dorso funguntur atque etiam equitatus in proeliis; velocitas infra equos.<a class="footnoteLink" href="#note_LCL353_50_1" id="target_note_LCL353_50_1"><sup>1</sup></a>
<span class="br"></span><span class="lineNumber">68</span><span class="br"></span>sed cuique mensura sicuti vires; nec ultra adsuetum procedit spatium, nec plus instituto onere recipit. odium adversus equos gerunt naturale. sitim et quadriduo tolerant, implenturque cum bibendi occasio est et in praeteritum et in futurum, obturbata proculcatione prius aqua: aliter potu non gaudent. vivunt quinquagenis annis, quaedam et centenis;


</p></section><notes><section class="footnotes"><ul><li class="note" id="note_LCL353_50_1"><a class="footnoteCrossrefLink" href="#target_note_LCL353_50_1" title="Click to highlight in text"><sup class="lineRef">1</sup><span class="italic">Detlefsen</span>: inter equos (ut equos <span class="italic">Mayhoff</span>).</a></li><script type="text/javascript">document.getElementById('note_LCL353_50_1').style.display = "none";</script></ul></section></notes></section>