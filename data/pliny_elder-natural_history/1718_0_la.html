<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">38</span><span class="br"></span><p>XVIII. Linozostis sive parthenion Mercurii inventum
est. ideo apud Graecos Hermu poan multi vocant eam, apud nos omnes mercurialem. duo eius genera: masculus et femina, quae efficacior. caule est<a class="footnoteLink" href="#note_LCL393_164_1" id="target_note_LCL393_164_1"><sup>1</sup></a> cubitali, interdum ramoso in cacumine, ocimo angustioribus foliis, geniculis densis, alarum cavis multis, semine in geniculis dependente feminae copioso, mari iuxta genicula stante rariore ac brevi
<span class="br"></span><span class="lineNumber">39</span><span class="br"></span>contortoque, feminae soluto et candido. folia maribus nigriora, feminis candidiora, radix supervacua, praetenuis. nascuntur in campestribus cultis. mirumque est quod de utroque eorum genere proditur:
ut mares gignantur hunc facere, ut feminae illam. hoc contingere, si a conceptu protinus bibatur sucus in passo edanturve folia decocta ex oleo et sale, vel cruda ex aceto. quidam decocunt eam in novo fictili cum heliotropio et duabus vel tribus spicis,
<span class="br"></span><span class="lineNumber">40</span><span class="br"></span>donec cogatur. decoctum dari iubent et herbam ipsam in cibo altero die purgationis mulieribus per triduum, quarto die a balineo coire eas. Hippocrates miris laudibus in mulierum usum praedicavit has;



</p></section><notes><section class="footnotes"><ul><li class="note" id="note_LCL393_164_1"><a class="footnoteCrossrefLink" href="#target_note_LCL393_164_1" title="Click to highlight in text"><sup class="lineRef">1</sup>est <span class="italic">Detlefsen</span>: et <span class="italic">unus cod. et Mayhoff, qui aliter dist. et lacunam post</span> geniculis <span class="italic">indicat. Ego Detlefsen sequor. Desunt</span> §§ 38–41 <span class="italic">in codd.</span> VRdT.</a></li><script type="text/javascript">document.getElementById('note_LCL393_164_1').style.display = "none";</script></ul></section></notes></section>