<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

sucus e vino bibitur, et folia trita vel commanducata inponuntur cum melle ac sale vel cum aceto et pice decocta, suco perunctos et eum habentes negant feriri ab his maleficis, serpentesque, si uratur ruta,
<span class="br"></span><span class="lineNumber">134</span><span class="br"></span>nidorem fugere. efficacissima tamen est silvestris radix cum vino sumpta. eandem adiciunt efficaciorem
esse sub diu potam. Pythagoras et in hac marem minoribus herbaceique coloris foliis a femina discrevit, ea laetioribus foliis et colore. idem oculis noxiam putavit, falsum, quoniam scalptores et pictores
hoc cibo utuntur oculorum causa cum pane vel nasturtio, caprae quoque silvestres propter visum,
<span class="br"></span><span class="lineNumber">135</span><span class="br"></span>ut aiunt. multi suco eius cum melle Attico inuncti discusserunt caligines, vel cum lacte mulieris puerum enixae, vel puro suco angulis oculorum tactis. epiphoras
cum polenta inposita lenit; item capitis dolores pota cum vino aut cum aceto et rosaceo inlita, si vero sit cephalaea, cum farina hordeacia et aceto. eadem cruditates discutit mox et inflationes,
<span class="br"></span><span class="lineNumber">136</span><span class="br"></span>dolores stomachi veteres. vulvas aperit corrigitque conversas inlita in melle toto ventre et pectore, hydropicis cum fico et decocta ad dimidias partes potaque ex vino. sic bibitur et ad pectoris dolores laterumque et lumborum, tusses, suspiria, pulmonum, iocinerum, renium vitia, horrores frigidos.
ad crapulae gravedines decocuntur folia
</p></section><notes></notes></section>