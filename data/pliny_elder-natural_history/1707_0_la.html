<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">9</span><span class="br"></span><p>V. Quare ceteri sermone eas tradidere, aliqui ne effigie quidem indicata et nudis plerumque nominibus defuncti, quoniam satis videbatur potestates vimque demonstrare quaerere volentibus. nec est difficilis cognitio: nobis certe, exceptis admodum paucis, contigit reliquas contemplari scientia Antoni Castoris, cui summa auctoritas erat in ea arte nostro aevo, visendo hortulo eius in quo plurimas alebat centesimum annum aetatis excedens, nullum corporis malum expertus, ac ne aetate quidem memoria aut vigore concussis. neque aliud mirata magis antiquitas
<span class="br"></span><span class="lineNumber">10</span><span class="br"></span>reperietur. inventa iampridem ratio est praenuntians
horas, non modo dies ac noctes, solis lunaeque defectuum. durat tamen tradita persuasio in magna parte vulgi veneficiis et herbis id cogi eamque unam feminarum scientiam praevalere. certe quid non repleverunt fabulis Colchis Medea aliaeque, in primis
<span class="br"></span><span class="lineNumber">11</span><span class="br"></span>Itala Circe dis etiam adscripta? unde arbitror natum ut Aeschylus e vetustissimis in poetica refertam
Italiam herbarum potentia proderet, multique Circeios, ubi habitavit illa, magno argumento etiamnunc durante in Marsis, a filio eius orta gente, quoniam esse domitores serpentium constat. Homerus quidem




</p></section><notes></notes></section>