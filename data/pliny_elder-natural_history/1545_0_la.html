<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

item decocta alvum sistit, semine singultus confestim ex aceto sedat. inlinitur ambustis, urinas ciet. decoctae sucus prodest stomacho, iocineri, renibus, vesicae. haec est quam Aristophanes Euripidi poetae obicit ioculariter: matrem eius ne olus
<span class="br"></span><span class="lineNumber">81</span><span class="br"></span>quidem legitimum venditasse, sed scandicem. eadem erat enthryscum, si tenuiora folia et odoratiora haberet. peculiaris laus eius, quod fatigato venere corpori succurrit marcentesque iam senio coitus excitat. sistit profluvia alba feminarum.</p>
<span class="br"></span><span class="lineNumber">82</span><span class="br"></span><p>XXXIX. Et iasine olus silvestre habetur, in terra repens, cum lacte multo, florem fert candidum, conchylium<a class="footnoteLink" href="#note_LCL392_350_1" id="target_note_LCL392_350_1"><sup>1</sup></a> vocant. et huius eadem commendatio ad stimulandos coitus. cruda ex aceto in cibis et mulieribus lactis ubertatem praestat. salutaris est phthisin sentientibus. infantium capiti inlita nutrit capillum tenacioremque eius cutem efficit.</p>
<span class="br"></span><span class="lineNumber">83</span><span class="br"></span><p>XL. Estur et caucalis feniculo similis, brevi caule, flore candido, cordi utilis. sucus quoque eius bibitur, stomacho perquam commodatus et urinae calculisque et harenis pellendis et vesicae pruritibus. extenuat et lienis, iocineris reniumque pituitas. semen menses feminarum adiuvat bilemque a partu siccat. datur et contra profluvia geniturae viris. Chrysippus et conceptionibus eam putat conferre multum. bibitur in vino ieiunis. inlinitur et contra venena marinorum,
sicut Petrichus in carmine suo significat.</p>
</section><notes><section class="footnotes"><ul><li class="note" id="note_LCL392_350_1"><a class="footnoteCrossrefLink" href="#target_note_LCL392_350_1" title="Click to highlight in text"><sup class="lineRef">1</sup>conchylium <span class="italic">Urlichs</span>: concilium <span class="italic">aut</span> concylium <span class="italic">codd.</span></a></li><script type="text/javascript">document.getElementById('note_LCL392_350_1').style.display = "none";</script></ul></section></notes></section>