<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

suavitate inenarrabili, pomum lupino simile, propter asperitatem intactum omnibus animalibus. eiusdem insulae<a class="footnoteLink" href="#note_LCL370_28_1" id="target_note_LCL370_28_1"><sup>1</sup></a> excelsiore suggestu lanigerae arbores alio modo quam Serum; his folia infecunda quae, ni minora essent, vitium poterant videri. ferunt mali cotonei amplitudine cucurbitas quae maturitate ruptae ostendunt lanuginis pilas ex quibus vestes
<span class="br"></span><span class="lineNumber">39</span><span class="br"></span>pretioso linteo faciunt.</p>
<p>XXII. arborem<a class="footnoteLink" href="#note_LCL370_28_2" id="target_note_LCL370_28_2"><sup>2</sup></a> vocant gossypinum, fertiliore etiam Tyro minore, quae distat <span class="sc">xÍž</span> p. Iuba circa fruticem lanugines esse tradit, linteaque ea Indicis praestantiora, Arabiae autem arborem<a class="footnoteLink" href="#note_LCL370_28_2" id="target_note_LCL370_28_2"><sup>2</sup></a> ex qua vestes faciant cynas vocari, folio palmae simili. sic Indos suae arbores vestiunt. in Tyris autem et alia arbor floret albae violae specie, sed magnitudine quadruplici, sine odore, quod miremur in eo tractu.</p>
<span class="br"></span><span class="lineNumber">40</span><span class="br"></span><p>XXIII. Est et alia similis, foliosior tamen, roseique floris, quem noctu conprimens aperire incipit solis exortu, meridie expandit: incolae dormire eum dicunt. fert eadem insula et palmas oleasque ac vites et cum reliquo pomorum genere ficos. nulli arborum folia ibi decidunt; rigaturque gelidis fontibus et imbres accipit.</p>
</section><notes><section class="footnotes"><ul><li class="note" id="note_LCL370_28_1"><a class="footnoteCrossrefLink" href="#target_note_LCL370_28_1" title="Click to highlight in text"><sup class="lineRef">1</sup>&lt;in&gt; insulae? <span class="italic">Mayhoff.</span></a></li><script type="text/javascript">document.getElementById('note_LCL370_28_1').style.display = "none";</script><li class="note" id="note_LCL370_28_2"><a class="footnoteCrossrefLink" href="#target_note_LCL370_28_2" title="Click to highlight in text"><sup class="lineRef">2</sup>arborem <span class="italic">edd.</span>: arbores.</a></li><script type="text/javascript">document.getElementById('note_LCL370_28_2').style.display = "none";</script></ul></section></notes></section>