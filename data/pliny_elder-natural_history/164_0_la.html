<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

exhalant. quod in totis notatur oppidis: minus quatiuntur crebris ad eluviem cuniculis cavata, multoque sunt tutiora in iisdem illis quae pendent, sicuti Neapoli in Italia intellegitur, parte eius quae solida est ad tales casus obnoxia. tutissimi sunt aedificiorum fornices, anguli quoque parietum postesque
alterno pulsu renitentes; et latere terreno
<span class="br"></span><span class="lineNumber">198</span><span class="br"></span>facti parietes minore noxa quatiuntur. magna differentia est et in ipso genere motus, pluribus siquidem modis quatitur; tutissimum est cum vibrat crispante aedificiorum crepitu et cum intumescit adsurgens alternoque motu residit; innoxium et cum concurrentia tecta contrario ictu arietant, quoniam alter motus alteri renititur. undantis inclinatio et fluctus more quaedam volutatio infesta est, aut cum in unam partem totus se motus inpellit. desinunt autem tremores cum ventus emersit, sin vero duravere, non ante XL dies sistuntur, plerumque et tardius, utpote cum quidam annuo et bienni spatio duraverint.</p>
<span class="br"></span><span class="lineNumber">199</span><span class="br"></span><p>LXXXV. Factum est semel, quod equidem in Etruscae disciplinae voluminibus invenio, ingens terrarum
portentum L. Marcio Sexto Iulio coss. in agro Mutinensi. namque montes duo inter se concurrerunt crepitu maximo adsultantes recedentesque, inter eos flamma fumoque in caelum exeunte interdiu, spectante e via Aemilia magna equitum Romanorum familiarumque et viatorum multitudine. eo concursu



</p></section><notes></notes></section>