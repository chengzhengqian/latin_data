<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<h2><span class="ac">Liber VI</span></h2>
<span class="br"></span><span class="lineNumber">1</span><span class="br"></span><p>I. <span class="sc">Pontus Euxinus,</span> antea ab inhospitali feritate Axinus appellatus, peculiari invidia naturae sine ullo fine indulgentis aviditati maris et ipse in<a class="footnoteLink" href="#note_LCL352_338_1" id="target_note_LCL352_338_1"><sup>1</sup></a> Europam Asiamque funditur. non fuerat satis oceano ambisse terras et partem earum aucta inmanitate abstulisse, non inrupisse fractis montibus
Calpeque Africae avolsa tanto maiora absorbuisse quam reliquerit spatia, non per Hellespontum Propontida
infudisse iterum terris devoratis: a Bosporo quoque in aliam vastitatem panditur nulla satietate, donec exspatianti lacus Maeotii rapinam suam iugant.
<span class="br"></span><span class="lineNumber">2</span><span class="br"></span>invitis hoc accidisse terris indicio sunt tot angustiae atque tam parva naturae repugnantis intervalla,
ad Hellespontum <span class="sc">dccclxxv</span> p., ad Bosporos duos vel bubus meabili transitu—unde nomen ambobus,—etiam quaedam in dissociatione germanitas concors: alitum quippe cantus canumque latratus invicem audiuntur, vocis etiam humanae commercia, inter duos orbes manente conloquio, nisi cum id ipsum auferunt venti.</p>
</section><notes><section class="footnotes"><ul><li class="note" id="note_LCL352_338_1"><a class="footnoteCrossrefLink" href="#target_note_LCL352_338_1" title="Click to highlight in text"><sup class="lineRef">1</sup><span class="italic">V.l.</span> inter</a></li><script type="text/javascript">document.getElementById('note_LCL352_338_1').style.display = "none";</script></ul></section></notes></section>