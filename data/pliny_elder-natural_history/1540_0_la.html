<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">66</span><span class="br"></span><p>XXXI. Picris ab insigni amaritudine cognominatur,
ut diximus, folio rotundo. tollit eximie verrucas. thesium quoque non dissimili amaritudine
est, sed purgat alvum, in quem usum teritur ex aqua.</p>
<span class="br"></span><span class="lineNumber">67</span><span class="br"></span><p>XXXII. Asphodelum de clarissimis herbarum, ut quod heroion aliqui appellaverint, Hesiodus et in silvis nasci dixit, Dionysius marem ac feminam esse. defectis corporibus et phthisicis constat bulbos eius cum tisana decoctos aptissime dari, panemque ex his cum farina subactis saluberrimum esse. Nicander et contra serpentes ac scorpiones vel caulem quem anthericum vocavimus vel semen vel bulbos dedit in vino tribus drachmis substravitque somno contra hos
<span class="br"></span><span class="lineNumber">68</span><span class="br"></span>metus. datur et contra venenata marina et contra scolopendras terrestres. cocleae mire in Campania caulem eum persequuntur et sugendo arefaciunt. folia quoque inlinuntur venenatorum vulneribus ex vino. bulbi nervis articulisque cum polenta tunsi inlinuntur. prodest et concisis ex aceto lichenas fricare, item ulceribus putrescentibus ex aqua inponere,
mammarum quoque et testium inflammationibus.
<span class="br"></span><span class="lineNumber">69</span><span class="br"></span>decocti in faece vini oculorum epiphoris supposito linteolo medentur. fere in quocumque morbo magis decoctis utuntur, item ad tibiarum taetra ulcera rimasque corporum quacumque in parte farina arefactorum. autumno autem colliguntur,






</p></section><notes></notes></section>