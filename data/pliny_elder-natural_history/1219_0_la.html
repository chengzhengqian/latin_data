<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

atque pollentissima far (quod adoreum veteres appellavere), siligo, triticum: haec plurimis terris communia. arinca Galliarum propria copiosa et Italiae est; Aegypto autem ac Syriae Ciliciaeque et Asiae ac Graeciae peculiares zea, &lt;olyra,&gt; oryza &lt;sive&gt;<a class="footnoteLink" href="#note_LCL371_242_1" id="target_note_LCL371_242_1"><sup>1</sup></a> tiphe.
<span class="br"></span><span class="lineNumber">82</span><span class="br"></span>Aegyptus similaginem conficit e tritico suo nequaquam Italicae parem. qui zea utuntur non habent far. est et haec Italiae in Campania maxime, semenque appellatur; hoc habet nomen res praeclara, ut mox docebimus, propter quam Homerus ζείδωρος ἄρουρα. dixit, non ut aliqui arbitrantur quoniam vitam donaret. amylum quoque ex ea fit priore crassius:
<span class="br"></span><span class="lineNumber">83</span><span class="br"></span>haec sola differentia est. ex omni genere durissimum far et contra hiemes firmissimum. patitur frigidissimos locos et minus subactos vel aestuosos sitientesque. primus antiquo is<a class="footnoteLink" href="#note_LCL371_242_2" id="target_note_LCL371_242_2"><sup>2</sup></a> Latio cibus, magno argumento in adoriae donis, sicuti diximus. pulte autem, non pane, vixisse longo tempore Romanos manifestum, quoniam
<span class="br"></span><span class="lineNumber">84</span><span class="br"></span>et pulmentaria hodieque dicuntur, et Ennius antiquissimus vates obsidionis famem exprimens offam eripuisse plorantibus liberis patres commemorat. et hodie sacra prisca atque natalium pulte fitilla<a class="footnoteLink" href="#note_LCL371_242_3" id="target_note_LCL371_242_3"><sup>3</sup></a> conficiuntur; videturque tam puls ignota Graeciae fuisse quam Italiae polenta.</p>
</section><notes><section class="footnotes"><ul><li class="note" id="note_LCL371_242_1"><a class="footnoteCrossrefLink" href="#target_note_LCL371_242_1" title="Click to highlight in text"><sup class="lineRef">1</sup>&lt;olyra,&gt; oryza &lt;sive&gt; <span class="italic">coll.</span> §§ 62, 93, <span class="italic">Theophr. Warmington.</span></a></li><script type="text/javascript">document.getElementById('note_LCL371_242_1').style.display = "none";</script><li class="note" id="note_LCL371_242_2"><a class="footnoteCrossrefLink" href="#target_note_LCL371_242_2" title="Click to highlight in text"><sup class="lineRef">2</sup><span class="italic">C. F. W. Mueller</span>: antiquis (antiquis Latii <span class="italic">Mayhoff</span>).</a></li><script type="text/javascript">document.getElementById('note_LCL371_242_2').style.display = "none";</script><li class="note" id="note_LCL371_242_3"><a class="footnoteCrossrefLink" href="#target_note_LCL371_242_3" title="Click to highlight in text"><sup class="lineRef">3</sup><span class="italic">V.l.</span> fritilla.</a></li><script type="text/javascript">document.getElementById('note_LCL371_242_3').style.display = "none";</script></ul></section></notes></section>