<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

Aradus, item Gauratae, in quibus Gyani gens; flumen Hyperis in medio sinu Persico, onerariarum navium capax; flumen Sitioganus, quo Pasargadas septimo die navigatur; flumen navigabile Phrystimus; insula sine nomine. flumen Granis modicarum navium<a class="footnoteLink" href="#note_LCL352_414_1" id="target_note_LCL352_414_1"><sup>1</sup></a> per Susianen fluit, dextra eius accolunt Deximontani qui bitumen perficiunt; flumen Zarotis ostio difficili nisi peritis; insulae duae parvae. inde vadosa navigatio palustri similis per euripos tamen quosdam peragitur; ostium Euphratis; lacus quem faciunt Eulaeus et Tigris iuxta Characen, inde Tigri Susa.
<span class="br"></span><span class="lineNumber">100</span><span class="br"></span>festos dies ibi agentem Alexandrum invenerunt septimo mense postquam digressus ab iis fuerat Patalis, tertio navigationis. sic Alexandri classis navigavit; postea ab Syagro Arabiae promunturio Patalen favonio, quem Hippalum ibi vocant, peti certissimum videbatur, <span class="sc">|x͞i͞i͞i͞| x͞x͞x͞i͞i͞</span> p. aestimatione.
<span class="br"></span><span class="lineNumber">101</span><span class="br"></span>secuta aetas propiorem cursum tutioremque iudicavit si ab eodem promunturio Sigerum portum Indiae peteret, diuque ita navigatum est, donec conpendia invenit mercator, lucroque India admota est; quippe omnibus annis navigatur sagittariorum cohortibus inpositis; etenim piratae maxime infestabant.</p>
</section><notes><section class="footnotes"><ul><li class="note" id="note_LCL352_414_1"><a class="footnoteCrossrefLink" href="#target_note_LCL352_414_1" title="Click to highlight in text"><sup class="lineRef">1</sup>navium &lt;capax&gt; <span class="italic">edd. vet.</span></a></li><script type="text/javascript">document.getElementById('note_LCL352_414_1').style.display = "none";</script></ul></section></notes></section>