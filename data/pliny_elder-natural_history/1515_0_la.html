<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ferunt, utilis alopeciisque et lentigini. boum quoque scabiem celerrime sanari ea invenio, apud Nicandrum quidem et serpentium morsus, antequam floret.</p>
<span class="br"></span><span class="lineNumber">184</span><span class="br"></span><p>CVII. Nec de cneco sive atractylide verbosius dici par esset, Aegyptia herba, ni magnum contra venenata animalia praeberet auxilium, item adversus fungos. constat a scorpione percussos, quamdiu teneant eam herbam, non sentire cruciatum.</p>
<p>CVIII. Et pesolutam Aegyptus in hortis serit, coronarum gratia. duo genera eius: femina ac mas, utraque subdita venerem inhiberi, virorum maxime, tradunt.</p>
<span class="br"></span><span class="lineNumber">185</span><span class="br"></span><p>CIX. Et quoniam in mensuris quoque ac ponderibus
crebro Graecis nominibus utendum est, interpretationem
eorum semel hoc in loco ponemus: drachma Attica—fere enim Attica observatione medici utuntur—denarii argentei habet pondus, eademque vi obolos pondere efficit, obolus x chalcos. cyathus pendet per se drachmas x, cum acetabuli mensura dicitur, significat heminae quartam, id est drachmas xv. mna, quam nostri minam vocant, pendet drachmas Atticas <span class="sc">c</span>.</p>
</section><notes></notes></section>