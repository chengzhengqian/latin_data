<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

diximus et a Graecis erysimon vocari, Galli velam appellant. est autem fruticosum, foliis erucae, angustioribus paulo, semine nasturtii, utilissimum tussientibus cum melle et in thoracis purulentis excreationibus. datur et regio morbo et lumborum vitiis, pleuriticis, torminibus, coeliacis. inlinitur vero parotidum et carcinomatum malis, testium ardoribus ex aqua, alias cum melle, infantibus quoque utilissimum,
item sedis vitiis et articulariis morbis cum melle et fico, contra venena etiam efficax potu. medetur et suspiriosis, item fistulis cum axungia vetere ita ne intus addatur.</p>
<span class="br"></span><span class="lineNumber">159</span><span class="br"></span><p>LXXVI. Horminum semine, ut diximus, cumino simile est, cetero porro, dotrantali altitudine, duorum generum; alteri semen nigrius et oblongum—hoc ad venerem stimulandam et ad oculorum argema, albugines—altera
candidius semen et rotundius. utroque tuso extrahuntur aculei ex corpore per se inlito<a class="footnoteLink" href="#note_LCL392_406_1" id="target_note_LCL392_406_1"><sup>1</sup></a> ex aqua, folia ex aceto inposita panos per se vel cum melle discutiunt, item furunculos, priusquam capita faciant, omnesque acrimonias.</p>
<span class="br"></span><span class="lineNumber">160</span><span class="br"></span><p>LXXVII. Quin et ipsae frugum pestes in aliquo sunt usu. infelix dictum est a Vergilio lolium, hoc tamen molitum, ex aceto coctum inpositumque sanat inpetigines celerius quo saepius mutatum est. medetur et podagrae aliisque doloribus cum oxymelite.
ratio haec: aceti sextario uno diluuntur





</p></section><notes><section class="footnotes"><ul><li class="note" id="note_LCL392_406_1"><a class="footnoteCrossrefLink" href="#target_note_LCL392_406_1" title="Click to highlight in text"><sup class="lineRef">1</sup><span class="italic">Post</span> inlito <span class="italic">add.</span> vel <span class="italic">Mayhoff.</span></a></li><script type="text/javascript">document.getElementById('note_LCL392_406_1').style.display = "none";</script></ul></section></notes></section>