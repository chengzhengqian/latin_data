<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

atque Africa, quod toxicum vocant. nervos enim in arcu circumdatos lanis trahunt adhaerescente roscida
<span class="br"></span><span class="lineNumber">48</span><span class="br"></span>lanugine. plura de eo diximus inter unguenta. hoc gravissimum odore est durissimumque tactu. plurimum enim terrae colligit, cum probetur maxime purum, odoratum, molle, viride, resinosum. natura ei molliendi, siccandi, concoquendi, somnum adliciendi.
capillum fluentem cohibet nigritiamque custodit, auribus cum hydromelite aut rosaceo infunditur,
furfures cutis et manantia ulcera sale addito sanat, tussim veterem cum storace sumptum, efficacissimum
ad ructus.</p>
<span class="br"></span><span class="lineNumber">49</span><span class="br"></span><p>XXXI. Alvum sistit et chondris sive pseudodictamnum.
hypocisthis, orobothron quibusdam dicta, malo granato inmaturo similis, nascitur ut diximus, sub cistho, unde nomen. haec arefacta in umbra sistit alvum ex vino nigro austero utraque. duo enim genera eius, candida et rufa. usus in suco, spissat, siccat, et rufa magis stomachi rheumatismos emendat, pota tribus obolis sanguinis excreationes cum amylo, dysinterias pota et infusa, item verbenaca ex aqua data aut carentibus febri ex vino Aminneo, cochlearibus
quinque additis in cyathos tres vini.</p>
</section><notes></notes></section>