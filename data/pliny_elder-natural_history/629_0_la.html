<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">100</span><span class="br"></span><p>Ex eodem genere sunt echini quibus spinae pro pedibus. ingredi est his in orbem volvi, itaque detritis saepe aculeis inveniuntur. ex his echinometrae
appellantur quorum spinae longissimae, calyces
minimi. nec omnibus idem vitreus colos: circa Toronem candidi nascuntur spina parva. ova omnium
amara, quina numero. ora in medio corpore in terram versa. tradunt saevitiam maris praesagire eos correptisque opperiri lapillis mobilitatem pondere stabilientes: nolunt volutatione spinas atterere; quod ubi videre nautici, statim pluribus anchoris navigia infrenant.</p>
<span class="br"></span><span class="lineNumber">101</span><span class="br"></span><p>In eodem genere cocleae aquatiles terrestresque exerentes se domicilio binaque ceu cornua protendentes
contrahentesque. oculis carent, itaque corniculis
praetemptant iter.</p>
<p>Pectines in mari ex eodem genere habentur, reconditi et ipsi magnis frigoribus ac magnis aestibus, unguesque velut igne lucentes in tenebris, etiam in ore mandentium.</p>
<span class="br"></span><span class="lineNumber">102</span><span class="br"></span><p>LII. Firmioris iam testae murices et concharum genera, in quibus magna ludentis naturae varietas: tot colorum differentiae, tot figurae, planis, concavis, longis, lunatis, in orbem circumactis, dimidio orbe caesis, in dorsum elatis, levibus, rugatis, denticulatis, striatis; vertice muricatim intorto, margine in mucronem


</p></section><notes></notes></section>