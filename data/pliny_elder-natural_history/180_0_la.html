<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

pluvias salinis aquas utiliores esse quam reliquas, nec fieri salem nisi admixtis dulcibus;
<span class="br"></span><span class="lineNumber">234</span><span class="br"></span>marinas tardius gelare, celerius accendi; hieme mare calidius esse, autumnale salsius; omne oleo tranquillari,
et ob id urinantes ore spargere quoniam mitiget naturam asperam lucemque deportet; nives in alto mari non cadere; cum omnis aqua deorsum feratur, exilire fontes, atque etiam in Aetnae radicibus, flagrantis in tantum ut quinquagena, centena milia passuum harenas flammarum globo eructet.</p>
<p>CVII. <span class="br"></span><span class="lineNumber">235</span><span class="br"></span>(Namque et ignium, quod est naturae quartum elementum, 
reddamus aliqua miracula, sed primum ex aquis.)</p>
<p>CVIII. In urbe Commagenes Samosata stagnum est emittens limum (maltham vocant) flagrantem cum quid attigit solidi, adhaeret; praeterea tactus et sequitur fugientes. sic defendere muros oppugnante
Lucullo, flagrabatque miles armis suis. aquis etiam accenditur; terra tantum restingui docuere experimenta.</p>
<p>CIX. Similis est natura naphthae: ita appellatur circa Babylonem et in Astacenis Parthiae profluens bituminis liquidi modo. hic magna cognatio ignium, transiliuntque in eam protinus undecumque visam. ita fertur a Medea paelicem crematam, postquam sacrificatura ad aras accesserat, corona igne rapto.</p>
</section><notes></notes></section>