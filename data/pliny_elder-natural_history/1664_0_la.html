<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">73</span><span class="br"></span><p>XLIII. Nec virga sanguinea felicior habetur. cortex eius interior cicatrices quae praesanuere aperit.</p>
<p>XLIV. Sileris folia inlita fronti capitis dolores sedant. eiusdem semen contritum in oleo phthiriasis
coercet. serpentes et hunc fruticem fugiunt baculumque rustici ob id ex eo gerunt.</p>
<span class="br"></span><span class="lineNumber">74</span><span class="br"></span><p>XLV. Ligustrum si eadem arbor est quae in oriente cypros, suos in Europa usus habet. sucus eius nervos, articulos, algores, folia ubique veteri ulceri, cum salis mica et oris exulcerationibus prosunt, acini contra phthiriasim, item contra intertrigines vel folia. sanant et gallinaceorum pituitas acini.</p>
<p>XLVI. Folia alni ex ferventi aqua remedio sunt tumoris.</p>
<span class="br"></span><span class="lineNumber">75</span><span class="br"></span><p>XLVII. Hederae genera viginti demonstravimus. natura omnium in medicina anceps. mentem turbat et caput purgat largius pota, nervis intus nocet, iisdem nervis adhibita foris prodest. eadem natura, quae aceto est, omnia genera eius refrigerant. urinam cient potu, capitis dolorem sedant, praecipue cerebro continentique cerebrum membranae utiliter




</p></section><notes></notes></section>