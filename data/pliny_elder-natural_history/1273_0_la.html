<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">254</span><span class="br"></span><p>Ergo opera: taleas olivarum ponere ipsasque oleas interradere, rigare prata aequinoctii diebus primis, cum herba creverit in festucam arcere aquas, vineam pampinare (et huic lex sua, cum pampini quattuor digitos longitudine expleverintâ€”pampinat una opera iugerum), segetes iterare (saritur diebus <span class="sc">xx</span>). ab aequinoctio sartura nocere et vineae et segeti existimatur. et oves lavandi hoc idem tempus est.</p>
<span class="br"></span><span class="lineNumber">255</span><span class="br"></span><p>A vergiliarum exortu significant Caesari postridie arcturi occasus matutinus, <span class="sc">iii</span> id. Mai. fidiculae exortus, <span class="sc">xii</span> kal. Iun. capella vesperi occidens et in Attica canis. <span class="sc">xi</span> kal. Caesari Orionis gladius occidere incipit, <span class="sc">iv</span> non. Iun. Caesari et Assyriae aquila vesperi oritur, <span class="sc">vii</span> id. arcturus matutino occidit Italiae, <span class="sc">iv</span>
<span class="br"></span><span class="lineNumber">256</span><span class="br"></span>delphinus vesperi exoritur. <span class="sc">xvii</span> kal. Iul. gladius Orionis exoritur, quod in Aegypto post quadriduum. <span class="sc">xi</span> kal. eiusdem Orionis gladius Caesari occidere incipit; <span class="sc">viii</span> kal. vero Iul. longissimus dies totius anni
<span class="br"></span><span class="lineNumber">257</span><span class="br"></span>et nox brevissima solstitium conficiunt. in hoc temporis intervallo vineae pampinantur, curatur ut vinea vetus semel fossa sit, bis novella; oves tondentur, lupinum stercorandi causa vertitur, terra proscinditur, vicia in pabulum secatur, faba metitur, dein cuditur.</p>
<span class="br"></span><span class="lineNumber">258</span><span class="br"></span><p>Prata circa kal. Iun. caeduntur, quorum facillima agricolis cura ac minimi inpendii haec de se postulat
</p></section><notes></notes></section>