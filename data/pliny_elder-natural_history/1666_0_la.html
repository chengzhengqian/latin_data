<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

aut torminibus laborantes. hederae nigrae candidiores
corymbi poti steriles etiam viros faciunt. inlinitur decocta quaecumque in vino omni<a class="footnoteLink" href="#note_LCL393_60_1" id="target_note_LCL393_60_1"><sup>1</sup></a>
<span class="br"></span><span class="lineNumber">79</span><span class="br"></span>ulcerum generi, etiamsi cacoethe sint. lacrima hederae psilotrum est phthiriasimque tollit. flos cuiuscumque generis trium digitorum captu dysintericos
et alvum citam emendat in vino austero bis die potus. et ambustis inlinitur utiliter cum cera. denigrant capillum corymbi. radicis sucus in aceto potus contra phalangia prodest. huius quoque ligni
<span class="br"></span><span class="lineNumber">80</span><span class="br"></span>vaso splenicos bibentes sanari invenio. et acinos terunt moxque comburunt et ita inlinunt ambusta prius perfusa aqua calida. sunt et qui incidant suci gratia eoque utantur ad dentes erosos, frangique tradunt, proximis cera munitis ne laedantur. gummi etiam in hedera quaerunt, quam ex aceto utilissimam dentibus promittunt.</p>
<span class="br"></span><span class="lineNumber">81</span><span class="br"></span><p>XLVIII. Graeci vicino vocabulo cisthon appellant fruticem maiorem thymo, foliis ocimi. duo eius genera: flos masculo rosaceus, feminae albus. ambo prosunt dysintericis et solutionibus ventris in vino austero ternis digitis flore capto et similiter bis die poto, ulceribus veteribus et ambustis cum cera et per se oris ulceribus. sub his maxime nascitur hypocisthis,
quam inter herbas dicemus.</p>
</section><notes><section class="footnotes"><ul><li class="note" id="note_LCL393_60_1"><a class="footnoteCrossrefLink" href="#target_note_LCL393_60_1" title="Click to highlight in text"><sup class="lineRef">1</sup>omni <span class="italic">Mayhoff</span> (Appendix): omnium <span class="italic">codd.</span></a></li><script type="text/javascript">document.getElementById('note_LCL393_60_1').style.display = "none";</script></ul></section></notes></section>