<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
auresque cum melle et rosaceo admixtis. eos qui agrestes sint et in malva nascantur crematos cinere
<span class="br"></span><span class="lineNumber">63</span><span class="br"></span>permixto rosaceo infundunt auribus. cetera quae de his tradunt, vomitionum et quartanarum remedia aliorumque morborum, quamquam ovo aut cera aut faba inclusos censeant devorandos, falsa nec referenda arbitror. lethargi tantum medicinae cum argumento adhibent, quoniam vincatur aspidum somnifica vis, septenos in cyatho aquae dantes, puerilibus annis quaternos. et in stranguria fistulae inposuere.
<span class="br"></span><span class="lineNumber">64</span><span class="br"></span>adeo nihil parens illa rerum omnium sine ingentibus causis genuit. quin et adalligatos laevo bracchio binos lana subrepta pastoribus resistere nocturnis febribus prodiderunt, diurnis in russeo panno. rursus his adversatur scolopendra suffituque enecat.</p>
<span class="br"></span><span class="lineNumber">65</span><span class="br"></span><p>XVIII. Aspides percussos torpore et somno necant omnium serpentium minime sanabiles. sed venenum earum si sanguinem attingit aut recens vulnus, statim interemit, si inveteratum ulcus, tardius. de cetero potum quantalibet copia non nocet, non enim est tabifica vis, itaque occisa morsu earum animalia cibis innoxia sunt. cunctarer in proferendo ex his remedio, ni M. Varro LXXXIII vitae anno prodidisset aspidum ictus efficacissime sanari hausta a percussis ipsorum urina.</p>
<span class="br"></span><span class="lineNumber">66</span><span class="br"></span><p>XIX. Basilisci, quem etiam serpentes ipsae fugiunt, alias olfactu necantem, qui hominem, vel si aspiciat
</p></section><notes></notes></section>