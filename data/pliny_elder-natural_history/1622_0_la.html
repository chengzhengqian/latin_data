<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">133</span><span class="br"></span><p>LXVIII. Silvestrium quidem prunorum bacae, vel e radice cortex, in vino austero si decoquantur ita ut triens ex hemina supersit, alvum sistunt et tormina. satis est singulos cyathos decocti sumi.</p>
<p>LXIX. Et in his et sativis prunis est limus arborum quem Graeci lichena appellant, rhagadis et condylomatis
mire utilis.</p>
<span class="br"></span><span class="lineNumber">134</span><span class="br"></span><p>LXX. Mora in Aegypto et Cypro sui generis, ut diximus, largo suco abundant summo cortice desquamato, altior plaga sicca est mirabili natura. sucus adversatur venenis serpentium, prodest dysintericis, discutit panos omnesque collectiones, vulnera conglutinat, capitis dolores sedat, item aurium. splenicis bibitur atque inlinitur et contra
<span class="br"></span><span class="lineNumber">135</span><span class="br"></span>perfrictiones. celerrime teredinem sentit. neque apud nos suco minor usus. adversatur aconito et araneis in vino potus. alvum solvit, pituitas taeniasque et similia ventris animalia extrahit. hoc idem praestat et cortex tritus. folia tingunt capillum cum fici nigrae et vitis corticibus<a class="footnoteLink" href="#note_LCL392_504_1" id="target_note_LCL392_504_1"><sup>1</sup></a> simul coctis aqua caelesti. pomi ipsius sucus alvum solvit protinus. ipsa poma ad praesens stomacho utilia refrigerant, sitim faciunt. si non superveniat alius cibus, intumescunt. ex inmaturis sucus sistit alvum, veluti animalis alicuius in hac arbore observandis miraculis quae in natura eius diximus.</p>
</section><notes><section class="footnotes"><ul><li class="note" id="note_LCL392_504_1"><a class="footnoteCrossrefLink" href="#target_note_LCL392_504_1" title="Click to highlight in text"><sup class="lineRef">1</sup>corticibus dE <span class="italic">vulg., Detlefsen</span>: corticeve <span class="italic">Mayhoff.</span></a></li><script type="text/javascript">document.getElementById('note_LCL392_504_1').style.display = "none";</script></ul></section></notes></section>