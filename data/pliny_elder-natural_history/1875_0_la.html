<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<p>CXVII. Est et tragopogon quem alii comen vocant, caule parvo, foliis croci, radice longa dulci, super caulem calice lato nigro. nascitur in asperis manditurque, sine usu.</p>
<span class="br"></span><span class="lineNumber">143</span><span class="br"></span><p>CXVIII. Et de herbis quidem memoria digna hactenus accepimus aut comperimus. in fine earum admonere non ab re iudicamus alias aliis virium aetates esse. longissimo tempore durat elaterium, ut diximus, chamaeleon niger <span class="sc">xl</span> annis, centaurium non ultra <span class="sc">xii</span>, peucedanum et aristolochia ad <span class="sc">vi</span>, vitis silvestris anno, in umbra si serventur. et animalium quidem exterorum nullum aliud radices a nobis dictas adtingit excepta sphondyle quae omnes persequitur. genus id serpentis est.</p>
<span class="br"></span><span class="lineNumber">144</span><span class="br"></span><p>CXIX. Ne illud quidem dubitatur, omnium radicum
vim effectusque minui, si fructus prius ematurescant,
item seminum ante radice propter sucum incisa, resolvitur autem omnium vis consuetudine, et desinunt prodesse, cum opus est, quae cottidie in usu fuere aeque quam nocere. omnes vero herbae vehementiores effectu viribusque sunt in frigidis et in aquilonis, item siccis.</p>
<span class="br"></span><span class="lineNumber">145</span><span class="br"></span><p>CXX. Sunt et gentium differentiae non mediocres, sicut accipimus de taeniis lumbricisque, inesse Aegypti, Arabiae, Syriae, Ciliciae populis, e diverso Threciae, Phrygiae omnino non innasci. minus id mirum quam quod in confinio Atticae et Boeotiae Thebanis




</p></section><notes></notes></section>