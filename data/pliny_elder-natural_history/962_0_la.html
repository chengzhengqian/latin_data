<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

rara gloria—quando et haec ars suis legibus constat—non labasse sermone, non levatum vomitione nec alia corporis parte dum biberet, matutinas obisse sine<a class="footnoteLink" href="#note_LCL370_282_1" id="target_note_LCL370_282_1"><sup>1</sup></a> iniuria vigilias, plurimum hausisse uno potu, plurimum praeterea aliis minoribus addidisse, optima fide non respirasse in hauriendo neque expuisse, nihilque ad elidendum in pavimentis sonum ex vino reliquisse,
<span class="br"></span><span class="lineNumber">147</span><span class="br"></span>diligenti scito legum contra bibendi fallacias. Tergilla
Ciceronem M. f. binos congios simul haurire solitum ipsi obicit, Marcoque Agrippae a temulento scyphum inpactum: etenim haec sunt ebrietatis opera. sed nimirum hanc gloriam auferre Cicero
<span class="br"></span><span class="lineNumber">148</span><span class="br"></span>voluit interfectori patris sui M. Antonio; is enim ante eum avidissime adprehenderat hanc palmam edito etiam volumine de sua ebrietate, quo patrocinari
sibi ausus adprobavit plane, ut equidem arbitror,
quanta mala per temulentiam terrarum orbi intulisset. exiguo tempore ante proelium Actiacum id volumen evomuit, quo facile intellegatur ebrius iam sanguine civium et tanto magis eum sitiens. namque et haec necessitas vitium comitatur ut bibendi
consuetudo augeat aviditatem, scitumque est Scytharum legati, quanto plus biberint tanto magis sitire Parthos.</p>
</section><notes><section class="footnotes"><ul><li class="note" id="note_LCL370_282_1"><a class="footnoteCrossrefLink" href="#target_note_LCL370_282_1" title="Click to highlight in text"><sup class="lineRef">1</sup>sine <span class="italic">add. Detlefsen.</span></a></li><script type="text/javascript">document.getElementById('note_LCL370_282_1').style.display = "none";</script></ul></section></notes></section>