<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

partibus ad occasum solis pestilentiam semper ire nec umquam aliter fere, non hieme, nec ut ternos excedat menses.</p>
<span class="br"></span><span class="lineNumber">171</span><span class="br"></span><p>LI. Iam signa letalia: in furoris morbo risum, sapientiae vero aegritudine fimbriarum curam et stragulae vestis plicateras, a somno moventium neglectum, praefandi umoris e corpore effluvium, in oculorum quidem et narium aspectu indubitata maxime, atque etiam supino adsidue cubitu, venarum inaequabili aut formicante percussu, quaeque
alia Hippocrati principi medicinae observata sunt. et cum innumerabilia sint mortis signa, salutis securitatisque nulla sunt, quippe cum censorius Cato ad filium de validis quoque observationem
ut ex oraculo aliquo prodiderit senilem
<span class="br"></span><span class="lineNumber">172</span><span class="br"></span>iuventam praematurae mortis esse signum. morborum
vero tam infinita est multitudo ut Pherecydes Syrius serpentium multitudine ex corpore eius erumpente
expiraverit. quibusdam perpetua febris est, sicut C. Maecenati; eidem triennio supremo nullo horae momento contigit somnus. Antipater Sidonius poeta omnibus annis uno die tantum natali corripiebatur
febre et eo consumptus est satis longa senecta.</p>
<span class="br"></span><span class="lineNumber">173</span><span class="br"></span><p>LII. Aviola consularis in rogo revixit et, quoniam subveniri non potuerat praevalente flamma, vivus crematus est. similis causa in L. Lamia praetorio viro traditur; nam C. Aelium Tuberonem praetura functum a rogo relatum Messala Rufus et plerique
</p></section><notes></notes></section>