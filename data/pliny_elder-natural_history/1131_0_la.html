<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

imperitiam suam, totas excidere. nihil est foedius agricolis quam gestae rei poenitentia, multo iam ut praestet laxitate delinquere.</p>
<span class="br"></span><span class="lineNumber">95</span><span class="br"></span><p>XX. Quaedam autem natura tarde crescunt, et in primis semine tantum nascentia et longo aevo durantia. at quae cito occidunt velocia sunt, ut ficus punica, prunus, malus, pirus, myrtus, salix, et tamen antecedunt divitiis: in trimatu enim ferre incipiunt ostendentes et ante. ex his lentissima est pirus, ocissima omnium cypirus et pseudocypirus frutex; protinus enim floret semenque perfert. omnia vero celerius adolescunt stolonibus ablatis unamque in stirpem redactis alimentis.</p>
<span class="br"></span><span class="lineNumber">96</span><span class="br"></span><p>XXI. Eadem natura et propagines docuit. rubi namque curvati gracilitate et simul proceritate nimia defigunt rursus in terram capita iterumque nascuntur ex sese repleturi omnia ni resistat cultura, prorsus ut possint videri homines terrae causa geniti. ita pessima atque execranda res propaginem tamen docuit ac viviradicem. eadem autem natura et hederis. Cato propagari praeter vitem tradit ficum, oleam, punicam, malorum genera omnia, laurus, pruna, myrtum, nuces abellanas et Praenestinas, platanum.</p>
</section><notes></notes></section>