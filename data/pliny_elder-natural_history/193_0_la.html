<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

bacchantium nomen dedisse Lusitaniae, et Pana praefectum eius universae. at quae de Hercule ac Pyrene vel Saturno traduntur fabulosa in primis arbitror.</p>
<span class="br"></span><span class="lineNumber">9</span><span class="br"></span><p>Baetis in Tarraconensis provinciae non, ut aliqui dixere, Mentesa oppido sed Tugiensi exoriens saltu (iuxta quem Tader fluvius qui Carthaginiensem agrum rigat) Ilorci refugit Scipionis rogum, versusque in occasum oceanum Atlanticum provinciam adoptans petit, modicus primo, sed multorum fluminum capax quibus ipse famam aquasque aufert. Baeticae primum ab Ossigetania infusus amoeno blandus alveo crebris dextra laevaque accolitur oppidis.</p>
<span class="br"></span><span class="lineNumber">10</span><span class="br"></span><p>Celeberrima inter hunc et oceani oram in mediterraneo
Segida quae Augurina cognominatur, Iulia quae Fidentia, Urgao quae Alba, Ebura quae Cerialis, Iliberri quod Liberini, Ilipula quae Laus, Artigi quod Iulienses, Vesci quod Faventia, Singili, Ategua, Arialdunum, Agla Minor, Baebro, Castra Vinaria, Cisimbrium, Hippo Nova, Illurco, Osca, Oscua, Sucaelo, Unditanum, Tucci Vetus—omnia Bastetaniae vergentis ad mare. conventus vero Cordubensis circa flumen ipsum Ossigi quod cognominatur
Latonium, Iliturgi quod Forum Iulium, Ipra, Isturgi quod Triumphale, Sucia, et <span class="sc">x͞v͞i͞i͞</span> p. remotum in mediterraneo Obulco quod Pontificense appellatur, mox Ripa, Epora foederatorum, Sacili Martialium, Onuba et dextra Corduba colonia Patricia cognomine, inde primum navigabili Baete, oppida Carbula, Decuma, fluvius Singilis, eodem Baetis latere incidens.</p>
</section><notes></notes></section>