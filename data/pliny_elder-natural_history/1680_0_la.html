<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">121</span><span class="br"></span><p>LXXIV. Alterum genus rubi in quo rosa nascitur gignit pululam castaneae similem, calculosis praecipuo
remedio. alia est cynorrhoda quam proximo dicemus volumine. cynosbaton alii cynapanxin, alii neurospaston
vocant. folium habet vestigio hominis simile. fert et uvam nigram, in cuius acino nervum habet, unde neurospastos dicitur tota, alia quam cappari quod medici cynosbaton appellarunt. huius thyrsus ad remedia splenis et inflationes conditus ex aceto manditur. nervus eius cum mastiche Chia commanducatus
<span class="br"></span><span class="lineNumber">122</span><span class="br"></span>os purgat. ruborum rosa alopecias cum axungia emendat, mora capillum tingunt cum omphacino oleo. flos mori messe colligitur. candidus pleureticis praecipuus ex vino potus, item coeliacis. radix ad tertias decocta alvum sistit et sanguinem. item dentes collutos decocto. eodem suco foventur sedis atque genitalium ulcera. cinis e radice reprimit
uvam.</p>
<span class="br"></span><span class="lineNumber">123</span><span class="br"></span><p>LXXV. Idaeus rubus appellatus est, quoniam in Ida non alius nascitur. est autem tenerior ac minor, rarioribus calamis innocentioribusque, sub arborum umbra nascens. huius flos cum melle epiphoris inlinitur et ignibus sacris, stomachicisque ex aqua bibendus datur, cetera eadem praestat quae supra dicta.</p>
</section><notes></notes></section>