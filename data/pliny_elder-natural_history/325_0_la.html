<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

longe clarissima urbium orientis, non Iudaeae modo, Herodium cum oppido inlustri eiusdem nominis.</p>
<span class="br"></span><span class="lineNumber">71</span><span class="br"></span><p>Iordanes amnis oritur e fonte Paniade, qui cognomen
dedit Caesareae de qua dicemus. amnis amoenus et quatenus locorum situs patitur ambitiosus accolisque se praebens velut invitus Asphaltiten lacum dirum natura petit, a quo postremo ebibitur aquasque laudatas perdit pestilentibus mixtas. ergo ubi prima convallium fuit occasio, in lacum se fundit quem plures Genesaram vocant, <span class="sc">x͞v͞i͞</span> p. longitudinis, <span class="sc">v͞i͞</span> latitudinis, amoenis circumsaeptum oppidis, ab oriente Iuliade et Hippo, a meridie Tarichea, quo nomine aliqui et lacum appellant, ab occidente
<span class="br"></span><span class="lineNumber">72</span><span class="br"></span>Tiberiade aquis calidis salubri. Asphaltites nihil praeter bitumen gignit, unde et nomen. nullum corpus animalium recipit, tauri camelique fluitant; inde fama nihil in eo mergi. longitudine excedit <span class="sc">c͞</span> p., latitudine maxima <span class="sc">l͞x͞x͞v͞</span> implet, minima <span class="sc">v͞i͞</span>. prospicit eum ab oriente Arabia Nomadum, a meridie Machaerus,
secunda quondam arx Iudaeae ab Hierosolymis. eodem latere est calidus fons medicae salubritatis Callirroe aquarum gloriam ipso nomine praeferens.</p>
</section><notes></notes></section>