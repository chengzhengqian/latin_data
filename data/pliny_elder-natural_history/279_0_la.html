<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

Enoecadioe vocantur incolae. ultra Panticapes amnis qui Nomadas et Georgos disterminat, mox Acesinus. quidam Panticapen confluere infra Olbiam
cum Borysthene tradunt, diligentiores Hypanim,
tanto errore eorum qui illum in Asiae parte prodidere.</p>
<span class="br"></span><span class="lineNumber">84</span><span class="br"></span><p>Mare subit magno recessu, donec <span class="sc">vÍž</span> passuum intervallo
absit a Maeotide, vasta ambiens spatia multasque
gentes; sinus Carcinites appellatur. flumen Pacyris, oppida Navarum, Carcine, a tergo lacus Buces fossa emissus in mare. ipse Buces a Coreto Maeotis lacus sinu petroso discluditur dorso. recipit amnes Bucem, Gerrhum, Hypanim, ex diverso venientes tractu: nam Gerrhus Basilidas et Nomadas separat, Hypanis per Nomadas et Hylaeos fluit manu facto alveo in Bucen, naturali in Coretum: regio Scythia Sindica nominatur.</p>
<span class="br"></span><span class="lineNumber">85</span><span class="br"></span><p>Sed a Carcinite Taurica incipit, quondam mari circumfusa et ipsa qua nunc campi iacent; dein vastis attollitur iugis. triginta sunt eorum populi, ex iis mediterranei <span class="sc">xxiii,</span> <span class="sc">vi</span> oppida Orgocyni, Characeni,
Assyrani, Stactari, Acisalitae, Caliordi, iugum ipsum Scythotauri tenent. cluduntur ab occidente




</p></section><notes></notes></section>