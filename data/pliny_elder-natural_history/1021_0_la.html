<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

lateribus, nec cum cadunt flavescentia ut fagi, pro differentia generum breviora vel longiora.</p>
<p>Ilicis duo genera. ex his in Italia folio non ita multum ab oleis distant milaces a quibusdam Graecis dictae; in provinciis aquifoliae sunt ilices. glans utriusque brevior et gracilior, quam Homerus aculon appellat eoque nomine a glande distinguit. masculas
ilices negant ferre.</p>
<span class="br"></span><span class="lineNumber">20</span><span class="br"></span><p>Glans optima in quercu atque grandissima, mox aesculo, nam robori parva, cerro tristis, horrida echinato calyce ceu castaneae. sed et in querna alia dulcior molliorque feminae, mari spissior. maxime autem probantur latifoliae ex argumento dictae: distant inter se magnitudine et cutis tenuitate,
item quod aliis subest tunica robigine scabra,
<span class="br"></span><span class="lineNumber">21</span><span class="br"></span>aliis protinus candidum corpus. probatur et ea cuius in balano utrimque ex longitudine extrema lapidescit duritia, melior cui in cortice quam cui in corpore, utrumque non nisi mari. praeterea aliis ovata, aliis rotunda, aliis acutior figura, sicut et colos nigrior candidiorve, qui praefertur. amaritudo in extremitatibus,
</p></section><notes></notes></section>