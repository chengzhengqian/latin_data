<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

tertioque die in sole siccari, donec candidus fiat, cotidie autem ante solem occidentem in tectum referri, quoniam palustribus desectis nocturni rores noceant.</p>
<span class="br"></span><span class="lineNumber">112</span><span class="br"></span><p>LXIX. Similia praecipit et de iunco quem mariscum appellant, ad texendas tegetes et ipsum Iunio mense eximi ad Iulium medium praecipiens, cetera de siccando eadem quae de ulva suo loco diximus. alterum genus iuncorum facit quod marinum
et a Graecis oxyschoenon vocari invenio. tria genera eius: acuti, sterilis, quem marem et oxyn Graeci vocant; reliqua feminini, ferentis semen
<span class="br"></span><span class="lineNumber">113</span><span class="br"></span>nigrum. quem melancranim appellant, crassior hic et fruticosior, magisque etiamnum tertius qui vocatur holoschoenus. ex his melancranis sine aliis generibus nascitur, oxys autem et holoschoenus eodem caespite. utilissimus ad vitilia holoschoenus, quia mollis et carnosus est. fert fructum ovorum cohaerentium modo. nascitur autem et is quem marem appellavimus ex semetipso cacumine in terram defixo, melancranis autem suo semine.
<span class="br"></span><span class="lineNumber">114</span><span class="br"></span>alioqui omnium radices omnibus annis intermoriuntur.
usus ad nassas marinas, vitilium elegantiam, lucernarum lumina, praecipua medulla, amplitudine iuxta maritimas Alpes tanta ut inciso ventre inpleant paene unciarum latitudinem, in Aegypto vero



</p></section><notes></notes></section>