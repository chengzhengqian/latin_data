<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">36</span><span class="br"></span><p>XV. Scandula e robore aptissima, mox e glandiferis
aliis fagoque, facillima ex omnibus quae resinam ferunt, sed minime durans praeterquam e pino. scandula contectam fuisse Romam ad Pyrrhi usque bellum annis <span class="sc">cccclxx</span> Cornelius Nepos auctor est.
<span class="br"></span><span class="lineNumber">37</span><span class="br"></span>silvarum certe distinguebatur insignibus, Fagutali Iove etiam nunc ubi lucus fageus fuit, Porta Querquetulana,
Colle Viminali<a class="footnoteLink" href="#note_LCL370_412_1" id="target_note_LCL370_412_1"><sup>1</sup></a> in quem vimina petebantur,
totque Lucis, quibusdam et geminis. Q. Hortensius dictator, cum plebes secessisset in Ianiculum,
legem in Aesculeto tulit ut quod ea iussisset omnes Quirites teneret.</p>
<span class="br"></span><span class="lineNumber">38</span><span class="br"></span><p>XVI. Peregrinae tum videbantur, quoniam non erant suburbanae, pinus atque abies omnesque quae picem gignunt. de quibus nunc dicemus, simul ut tota condiendi vina origo cognoscatur, quae ferunt in Asia aut oriente praedictis.</p>
<p>Picem in Europa sex genera cognatarum arborum ferunt. ex his pinus atque pinaster folium habent capillamenti modo praetenue longumque at mucrone aculeatum. pinus fert minimum resinae, interdum et nucibus ipsis de quibus dictum est, vixque ut adscribatur




</p></section><notes><section class="footnotes"><ul><li class="note" id="note_LCL370_412_1"><a class="footnoteCrossrefLink" href="#target_note_LCL370_412_1" title="Click to highlight in text"><sup class="lineRef">1</sup>Viminali <span class="italic">add. Rackham.</span></a></li><script type="text/javascript">document.getElementById('note_LCL370_412_1').style.display = "none";</script></ul></section></notes></section>