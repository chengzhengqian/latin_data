<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

eius sinistra decerpi iubent Magi, et cuius causa sumatur dici tertianisque febribus adalligari.</p>
<span class="br"></span><span class="lineNumber">51</span><span class="br"></span><p>XXV. Est et alia herba proprio nomine onochilon, quam aliqui anchusam vocant, alii archebion, alii onochelim, aliqui rhexiam, multi enchrysam, parvo frutice, flore purpureo, asperis foliis et ramis, radice messibus sanguinea, cetero nigra, in sabulosis nascens, efficax contra serpentes maximeque viperas, et radice et foliis, aeque cibo ac potu. vires habet messibus. folia trita odorem cucumeris reddunt.
<span class="br"></span><span class="lineNumber">52</span><span class="br"></span>datur in cyathis tribus vulva procidente. pellit et taenias cum hysopo, et in dolore renium aut iocineris ex aqua mulsa, si febris sit, sin aliter, e vino bibitur. lentigini ac lepris radix inlinitur. habentes eam a serpentibus feriri negantur. est et alia huic similis flore rubro, minor, et ipsa ad eosdem usus, traduntque,
commanducata ea si inspuatur, mori serpentem.</p>
<span class="br"></span><span class="lineNumber">53</span><span class="br"></span><p>XXVI. Anthemis magnis laudibus celebratur ab Asclepiade. aliqui leucanthemida vocant, alii leucanthemum,
alii eranthemida, quoniam vere floreat, alii chamaemelon, quoniam odorem mali habeat. nonnulli melanthion vocant. genera eius tria flore<a class="footnoteLink" href="#note_LCL392_328_1" id="target_note_LCL392_328_1"><sup>1</sup></a>
</p></section><notes><section class="footnotes"><ul><li class="note" id="note_LCL392_328_1"><a class="footnoteCrossrefLink" href="#target_note_LCL392_328_1" title="Click to highlight in text"><sup class="lineRef">1</sup>flore, <span class="italic">Barbarus</span> (ταύτης εἴδη τρία, ἄνθεσι μόνον διαφέροντα, <span class="italic">Dioscorides</span> III. 137): fronde <span class="italic">fere omnes codd., Detlefsen, Mayhoff.</span></a></li><script type="text/javascript">document.getElementById('note_LCL392_328_1').style.display = "none";</script></ul></section></notes></section>