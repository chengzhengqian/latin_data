<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

inventum est decoquere aquam vitroque demissam in nives refrigerare. ita voluptas frigoris contingit sine vitiis nivis. omnem utique decoctam utiliorem esse convenit, item calefactam magis refrigerari, subtilissimo
invento. vitiosae aquae remedium est, si decoquatur ad dimidias partes. aqua frigida ingesta sistitur sanguis. aestus in balneis arcetur, si quis ore teneat. quae sint haustu frigidissimae non perinde et tactu esse, alternante hoc bono, multi familiari exemplo colligunt.</p>
<span class="br"></span><span class="lineNumber">41</span><span class="br"></span><p>XXIV. Clarissima aquarum omnium in toto orbe frigoris salubritatisque palma praeconio urbis Marcia est inter reliqua deum munera urbi tributa. vocabatur
haec quondam Aufeia, fons autem ipse Pitonia. oritur in ultimis montibus Paelignorum, transit Marsos
et Fucinum lacum, Romam non dubie petens. mox in specus mersa in Tiburtina se aperit novem milibus passuum fornicibus structis perducta. primus eam in urbem ducere auspicatus est Ancus Marcius unus e regibus, postea Q. Marcius Rex in praetura, rursusque restituit M. Agrippa.</p>
<span class="br"></span><span class="lineNumber">42</span><span class="br"></span><p>XXV. Idem et Virginem adduxit ab octavi lapidis diverticulo duo milia passuum Praenestina via. iuxta est Herculaneus rivus, quem refugiens Virginis nomen obtinuit. horum amnium comparatione differentia supra dicta deprehenditur, cum quantum
</p></section><notes></notes></section>