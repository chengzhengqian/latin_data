<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">56</span><span class="br"></span><p>XXIII. Non omittendum apud eosdem zopissam vocari derasam navibus maritimis picem cum cera, nihil non experiente vita, multoque efficaciorem ad omnia quibus pices resinaeque prosunt, videlicet adiecto salis callo.</p>
<span class="br"></span><span class="lineNumber">57</span><span class="br"></span><p>Aperitur picea e parte solari, non plaga sed volnere ablati corticis, cum plurimum bipedali hiatu, ut a terra cubito cum minimum absit. nec corpori ipsi parcitur ut in ceteris, quoniam astula in fructu est; verum haec proxima laudatur, altior amaritudinem adfert. postea umor omnis e tota confluit in ulcus,
<span class="br"></span><span class="lineNumber">58</span><span class="br"></span>item in taeda. cum id manare desiit, simili modo ex alia parte aperitur ac deinde alia. postea tota arbor succiditur et medulla eius uritur. sic et in Syria terebintho detrahunt cortices, ibi quidem et e ramis ac radicibus, cum resina damnetur ex his partibus. in Macedonia laricem masculam totam<a class="footnoteLink" href="#note_LCL370_424_1" id="target_note_LCL370_424_1"><sup>1</sup></a>
<span class="br"></span><span class="lineNumber">59</span><span class="br"></span>urunt, feminae radices tantum. Theopompus scripsit in Apolloniatarum agro picem fossilem non deteriorem Macedonica inveniri. pix optima ubique ex apricis

</p></section><notes><section class="footnotes"><ul><li class="note" id="note_LCL370_424_1"><a class="footnoteCrossrefLink" href="#target_note_LCL370_424_1" title="Click to highlight in text"><sup class="lineRef">1</sup>totam <span class="italic">add. Rackham.</span></a></li><script type="text/javascript">document.getElementById('note_LCL370_424_1').style.display = "none";</script></ul></section></notes></section>