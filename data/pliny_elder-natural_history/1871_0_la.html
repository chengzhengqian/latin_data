<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

scabritias sanat ex passo tribus obolis potis trita aut decoctum eius. lichenas quoque ex aceto inposita purgat. bibitur contra inflationes et perfrictiones, febres frigidas, singultus, tormina, herpetas, capitis gravitates, melancholicas vertigines, lassitudinum dolores et convolsiones.</p>
<span class="br"></span><span class="lineNumber">131</span><span class="br"></span><p>CVI. Circa Ariminum nota est herba quam resedam
vocant. discutit collectiones inflammationesque omnes. qui curant ea addunt haec verba:</p>
<blockquote><p><span class="line">Reseda, morbis reseda,</span><span class="linebreak"></span>
<span class="line">scisne, scisne quis hic pullus egerit radices?</span><span class="linebreak"></span>
<span class="line">nec caput nec pedes habeat.</span><span class="linebreak"></span></p></blockquote>
<p class="noindent">haec ter dicunt totiensque despuunt.</p>
<p>CVII. Stoechas in insulis tantum eiusdem nominis gignitur, odorata herba coma hysopi, amara gustu. menses ciet potu, pectoris dolores levat. antidotis quoque miscetur.</p>
<span class="br"></span><span class="lineNumber">132</span><span class="br"></span><p>CVIII. Solanum Graeci στρυχνόν vocant, ut tradit Cornelius Celsus. huic vis reprimendi refrigerandique.</p>
<span class="br"></span><span class="lineNumber">133</span><span class="br"></span><p>CIX. Smyrnion caulem habet apii, folia latiora et maxime circa stolones multos quorum a sinu exiliunt, pinguia et ad terram infracta, odore medicato cum quadam acrimonia iucundo, colore in luteum languescente,





</p></section><notes></notes></section>