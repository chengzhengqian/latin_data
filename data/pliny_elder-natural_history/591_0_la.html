<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

nec fera, sed mediae inter utrumque naturae, ut in volucribus hirundines, apes,<a class="footnoteLink" href="#note_LCL353_154_1" id="target_note_LCL353_154_1"><sup>1</sup></a> in mari delphini.
<span class="br"></span><span class="lineNumber">221</span><span class="br"></span>quo in genere multi et hos incolas domuum posuere mures, haut spernendum in ostentis etiam publicis animal: adrosis Lanuvi clipeis argenteis Marsicum portendere bellum, Carboni imperatori apud Clusium fasceis quibus in calciatu utebatur exitium.
plura eorum genera in Cyrenaica regione, alii lata fronte, alii acuta, alii irenaceorum genere
<span class="br"></span><span class="lineNumber">222</span><span class="br"></span>pungentibus pilis. Theophrastus auctor est in Gyara insula cum incolas fugassent,<a class="footnoteLink" href="#note_LCL353_154_2" id="target_note_LCL353_154_2"><sup>2</sup></a> ferrum quoque rosisse eos, id quod natura quadam et ad Chalybas facere in ferrariis officinis; aurariis quidem in metallis ob hoc alvos eorum excidi semperque furtum id deprehendi, tantam esse dulcedinem furandi. venisse
murem <span class="sc">cc</span> denariis<a class="footnoteLink" href="#note_LCL353_154_3" id="target_note_LCL353_154_3"><sup>3</sup></a> Casilinum obsidente Hannibale, eumque qui vendidisset<a class="footnoteLink" href="#note_LCL353_154_4" id="target_note_LCL353_154_4"><sup>4</sup></a> fame interisse,
<span class="br"></span><span class="lineNumber">223</span><span class="br"></span>emptorem vixisse, annales tradunt. cum candidi provenere, laetum faciunt ostentum. nam sauricum occentu dirimi auspicia annales refertos habemus. saurices et ipsos hieme condi auctor est Nigidius, sicut glires, quos censoriae leges princepsque M. Scaurus in consulatu non alio modo cenis ademere












</p></section><notes><section class="footnotes"><ul><li class="note" id="note_LCL353_154_1"><a class="footnoteCrossrefLink" href="#target_note_LCL353_154_1" title="Click to highlight in text"><sup class="lineRef">1</sup><span class="italic">v.l.</span> aper (apri? <span class="italic">Rackham</span>) in campo.</a></li><script type="text/javascript">document.getElementById('note_LCL353_154_1').style.display = "none";</script><li class="note" id="note_LCL353_154_2"><a class="footnoteCrossrefLink" href="#target_note_LCL353_154_2" title="Click to highlight in text"><sup class="lineRef">2</sup>incolae fugissent? <span class="italic">Rackham.</span></a></li><script type="text/javascript">document.getElementById('note_LCL353_154_2').style.display = "none";</script><li class="note" id="note_LCL353_154_3"><a class="footnoteCrossrefLink" href="#target_note_LCL353_154_3" title="Click to highlight in text"><sup class="lineRef">3</sup>denariis <span class="italic">add. Budaeus e Val. Max.</span></a></li><script type="text/javascript">document.getElementById('note_LCL353_154_3').style.display = "none";</script><li class="note" id="note_LCL353_154_4"><a class="footnoteCrossrefLink" href="#target_note_LCL353_154_4" title="Click to highlight in text"><sup class="lineRef">4</sup><span class="italic">Rackham</span>: vendiderat.</a></li><script type="text/javascript">document.getElementById('note_LCL353_154_4').style.display = "none";</script></ul></section></notes></section>