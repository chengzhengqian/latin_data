<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

totidem milibus oppidum Sala eiusdem nominis fluvio inpositum, iam solitudinibus vicinum elephantorumque
gregibus infestum, multo tamen magis Autololum gente, per quam iter est ad montem
<span class="br"></span><span class="lineNumber">6</span><span class="br"></span>Africae vel fabulosissimum Atlantem. e mediis hunc harenis in caelum attolli prodidere, asperum, squalentem qua vergat ad litora oceani cui cognomen imposuit, eundem opacum nemorosumque et scatebris fontium riguum qua spectet Africam, fructibus omnium generum sponte ita subnascentibus ut
<span class="br"></span><span class="lineNumber">7</span><span class="br"></span>numquam satias voluptatibus desit. incolarum neminem
interdiu cerni, silere omnia haut alio quam solitudinum horrore, subire tacitam religionem animos propius accedentium praeterque horrorem elati super nubila atque in vicina lunaris circuli; eundem noctibus micare crebris ignibus, Aegipanum Satyrorumque
lascivia inpleri, tibiarum ac fistulae cantu tympanorumque et cymbalorum sonitu strepere. haec celebrati auctores prodidere praeter Herculi et Perseo laborata ibi. spatium ad eum inmensum incertumque.</p>
<span class="br"></span><span class="lineNumber">8</span><span class="br"></span><p>Fuere et Hannonis Carthaginiensium ducis commentarii
Punicis rebus florentissimis explorare ambitum Africae iussi, quem secuti plerique a



</p></section><notes></notes></section>