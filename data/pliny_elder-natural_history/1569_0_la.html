<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

palustris lens per se nascens in aqua non profluenti, refrigeratoriae naturae, propter quod collectionibus inlinitur et maxime podagris et per se et cum polenta. glutinat et interanea procidentia.</p>
<span class="br"></span><span class="lineNumber">146</span><span class="br"></span><p>LXXI. Est silvestris elelisphacos dicta a Graecis, [aliis sphacos dicta,] sativa lente levior et folio minore atque sicciore et odoratiore. est et alterum genus eius silvestrius, odore gravi. haec mitior folia habet cotonei mali effigie, set minora et candida, quae cum ramis decocuntur. menses ciet et urinas, et pastinacae
marinae ictus sanat. torporem autem obducit percusso loco. bibitur cum absinthio et dysinteriae.
<span class="br"></span><span class="lineNumber">147</span><span class="br"></span>cum vino eadem commorantes menses trahit, abundantes
sistit decocto eius poto. per se inposita herba vulnerum sanguinem cohibet. purgat et serpentium morsus et, si in vino decoquatur, pruritus testium sedat. nostri qui nunc sunt herbarii elelisphacum
Graece, salviam Latine vocant mentae similem, canam, odoratam. partus emortuos ea adposita extrahunt, item vermes ulcerum auriumque.</p>
<span class="br"></span><span class="lineNumber">148</span><span class="br"></span><p>LXXII. Cicer et silvestre est, foliis simile, odore gravi. si largius sumatur, alvus solvitur et inflatio contrahitur et tormina. tostum salubrius habetur. cicercula etiamnum magis in alvo proficit. farina utriusque ulcera manantia capitis sanat, efficacius


</p></section><notes></notes></section>