<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ad ructus; ideo stomachi inflationibus et intestinorum
torminibus et coeliacis medetur. singultus et olfactum potumque decoctum inhibet. foliis decoctis
digerit cruditates. sucus decocti cum apio olfactus sternumenta inhibet. potum somnos concitat,
calculos pellit, vomitiones cohibet et praecordiorum
tumores, et pectorum vitiis, nervis quoque
<span class="br"></span><span class="lineNumber">190</span><span class="br"></span>quibus succinctum est corpus utilissimum. prodest et capitis doloribus instillari sucum cum oleo decocti. non aliud utilius ventri et intestinis putant, ideo dysintericis et in tenesmos datur tostum. aliqui addunt et opium, pilulis in die ternis lupini magnitudine
<span class="br"></span><span class="lineNumber">191</span><span class="br"></span>in vini cyatho dilutis. Dieuches et ad lumborum dolores suco usus est, semen hydropicis et coeliacis dedit tritum cum menta, Evenor radicem et ad renes. Dalion herbarius parturientibus ex eo cataplasma inposuit cum apio, item vulvarum dolori, deditque bibendum cum aneto parturientibus. phreneticis quoque inlinunt vel recens cum polenta; sic et infantibus comitiale vitium, aut contractiones sentientibus.
<span class="br"></span><span class="lineNumber">192</span><span class="br"></span>Pythagoras quidem negat corripi vitio comitiali in manu habentes, ideo quam plurimum domi serendum; parere quoque facilius olfactantes, et statim a partu dandum potui polenta aspersa. Sosimenes contra omnes duritias ex aceto usus est




</p></section><notes></notes></section>