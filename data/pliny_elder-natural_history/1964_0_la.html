<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

contumacia fuit, ut theatri clamoribus reponi apoxyomenon
flagitaverit princepsque, quamquam adamatum,
<span class="br"></span><span class="lineNumber">63</span><span class="br"></span>reposuerit. nobilitatur Lysippus et temulenta tibicina et canibus ac venatione, in primis vero quadriga cum Sole Rhodiorum. fecit et Alexandrum Magnum multis operibus, a pueritia eius orsus, quam statuam inaurari iussit Nero princeps delectatus admodum illa; dein, cum pretio perisset gratia artis, detractum est aurum, pretiosiorque talis existimabatur<a class="footnoteLink" href="#note_LCL394_174_1" id="target_note_LCL394_174_1"><sup>1</sup></a>
etiam cicatricibus operis atque concisuris,
<span class="br"></span><span class="lineNumber">64</span><span class="br"></span>in quibus aurum haeserat,<a class="footnoteLink" href="#note_LCL394_174_2" id="target_note_LCL394_174_2"><sup>2</sup></a> remanentibus. idem fecit Hephaestionem, Alexandri Magni amicum, quem quidam Polyclito adscribant, cum is centum prope annis ante fuerit; item Alexandri venationem, quae Delphis sacrata est, Athenis Satyrum, turmam Alexandri, in qua amicorum eius imagines summa omnium similitudine expressit; hanc Metellus Macedonia subacta transtulit Romam. fecit et
<span class="br"></span><span class="lineNumber">65</span><span class="br"></span>quadrigas multorum generum. statuariae arti plurimum
traditur contulisse, capillum exprimendo, capita minora faciendo quam antiqui, corpora graciliora siccioraque, per quae proceritas signorum maior videretur. non habet Latinum nomen symmetria,






</p></section><notes><section class="footnotes"><ul><li class="note" id="note_LCL394_174_1"><a class="footnoteCrossrefLink" href="#target_note_LCL394_174_1" title="Click to highlight in text"><sup class="lineRef">1</sup><span class="italic">V.l.</span> existimatur.</a></li><script type="text/javascript">document.getElementById('note_LCL394_174_1').style.display = "none";</script><li class="note" id="note_LCL394_174_2"><a class="footnoteCrossrefLink" href="#target_note_LCL394_174_2" title="Click to highlight in text"><sup class="lineRef">2</sup>fuerat <span class="italic">B:</span> haeserat <span class="italic">rell.</span></a></li><script type="text/javascript">document.getElementById('note_LCL394_174_2').style.display = "none";</script></ul></section></notes></section>