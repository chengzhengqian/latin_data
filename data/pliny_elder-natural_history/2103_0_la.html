<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

ideo miscentur suppuratoriis medicamentis. nam illa quae sunt ex ceromate permixta caeno articulos tantum molliunt, calfaciunt, discutiunt efficacius,
<span class="br"></span><span class="lineNumber">52</span><span class="br"></span>sed ad cetera minus valent. excedit fidem inpudens cura qua sordes virilitatis contra scorpionum ictus singularis remedii celeberrimi auctores clamant, rursus in feminis quas<a class="footnoteLink" href="#note_LCL418_38_1" id="target_note_LCL418_38_1"><sup>1</sup></a> infantium alvo editas in utero ipso contra sterilitatem subdi censent, meconium vocant. immo etiam ipsos gymnasiorum rasere parietes, et illae quoque sordes excalfactoriam vim habere dicuntur, panos discutiunt, ulceribus senum puerorumque et desquamatis ambustisve inlinuntur.</p>
<span class="br"></span><span class="lineNumber">53</span><span class="br"></span><p>XIV. Eo minus omitti convenit ab animo hominis pendentes medicinas. abstinere cibo omni aut potu, alias vino tantum aut carne, alias balneis, cum quid eorum postulet valetudo, in praesentissimis remediis habetur. his adnumeratur exercitatio, intentio vocis, ungui, fricari cum ratione. vehemens enim fricatio spissat, lenis mollit, multa adimit corpus, auget modica. in primis vero prodest ambulatio, gestatio et ea pluribus modis, equitatio stomacho et coxis
<span class="br"></span><span class="lineNumber">54</span><span class="br"></span>utilissima, phthisi navigatio, longis morbis locorum mutatio, item somno sibi mederi aut lectulo aut rara vomitione. supini cubitus oculis conducunt, at proni tussibus, in latera adversum destillationes.


</p></section><notes><section class="footnotes"><ul><li class="note" id="note_LCL418_38_1"><a class="footnoteCrossrefLink" href="#target_note_LCL418_38_1" title="Click to highlight in text"><sup class="lineRef">1</sup>quas <span class="italic">codd.</span>: aquas <span class="italic">coni. Warmington.</span></a></li><script type="text/javascript">document.getElementById('note_LCL418_38_1').style.display = "none";</script></ul></section></notes></section>