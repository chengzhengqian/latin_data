<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

oppidum est Veleiatium, in quo <span class="sc">cx</span> annos sex detulere, quattuor vero centenos vicenos, unus <span class="sc">cl,</span>
<span class="br"></span><span class="lineNumber">164</span><span class="br"></span>M. Mucius M. filius Galeria Felix. ac ne pluribus moremur in re confessa, in regione Italiae octava centenum annorum censi sunt homines <span class="sc">liv,</span> centenum
denum homines <span class="sc">xiv,</span> centenum vicenum quinum homines duo, centenum tricenum homines quattuor, centenum tricenum quinum aut septenum totidem, centenum quadragenum homines tres.</p>
<span class="br"></span><span class="lineNumber">165</span><span class="br"></span><p>Alia mortalitatis inconstantia: Homerus eadem nocte natos Hectorem et Polydamanta tradidit, tam diversae sortis viros; C. Mario Cn. Carbone <span class="sc">iii</span> coss. a. d. v. kal. Iunias M. Caelius Rufus et C. Licinius Calvus eadem die geniti sunt, oratores quidem ambo, sed tam dispari eventu. hoc etiam iisdem horis nascentibus in toto mundo cotidie evenit, pariterque domini ac servi gignuntur, reges et inopes.</p>
<span class="br"></span><span class="lineNumber">166</span><span class="br"></span><p>L. P. Cornelius Rufus, qui consul cum M’. Curio fuit, dormiens oculorum visum amisit, cum id sibi accidere somniaret. e diverso Pheraeus Iason deploratus
a medicis vomicae morbo, cum mortem in acie quaereret, vulnerato pectore medicinam invenit ex hoste. Q. Fabius Maximus consul apud flumen Isaram proelio commisso adversus Allobrogum Arvernorumque gentes a. d. <span class="sc">vi.</span> id. Augustas, <span class="sc">c͞x͞x͞x͞</span> perduellium caesis, febri quartana liberatus est in
<span class="br"></span><span class="lineNumber">167</span><span class="br"></span>acie. incertum ac fragile nimirum est hoc munus naturae, quicquid datur nobis, malignum vero et breve etiam in his quibus largissime contigit, universum




</p></section><notes></notes></section>