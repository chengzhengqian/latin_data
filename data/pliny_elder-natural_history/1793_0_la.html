<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

nucem vero ipsam in mulso aut passo vel cum sesima. trahit pituitam et bilem per alvum. oris ulcera sanat, ad nomas oris folium cum melle estur.</p>
<span class="br"></span><span class="lineNumber">68</span><span class="br"></span><p>XLI. Tertium genus tithymalli paralium vocatur sive tithymallis folio rotundo, caule palmum alto, ramis rubentibus, semine albo, quod colligitur incipiente
uva et siccatum teritur sumiturque acetabuli mensura ad purgationes.</p>
<span class="br"></span><span class="lineNumber">69</span><span class="br"></span><p>XLII. Quartum genus helioscopion appellant, foliis porcillacae, ramulis stantibus a radice quattuor aut quinque rubentibus, semipedali altitudine, suci plenis. hoc circa oppida nascitur semine albo columbis gratissimo;
nomen accepit, quoniam capita cum sole circumagit.
trahit bilem per inferna in oxymelite dimidio acetabulo, ceteri usus qui characiae.</p>
<span class="br"></span><span class="lineNumber">70</span><span class="br"></span><p>XLIII. Quintum cyparittian vocant propter foliorum
similitudinem, caule gemino aut triplici, nascentem
in campestribus. eadem vis quae helioscopio aut characiae.</p>
<p>XLIV. Sextum platyphyllon vocant, alii corymbiten,
alii amygdaliten a similitudine. nec ullius latiora sunt folia. pisces necat, alvum solvit radice vel foliis vel suco in mulso aut aqua mulsa drachmis quattuor. detrahit privatim aquas.</p>
</section><notes></notes></section>