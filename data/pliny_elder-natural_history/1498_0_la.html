<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

flore fit narcissinum oleum ad emolliendas duritias, calfacienda quae alserint, auribus utilissimum, sed et capitis dolores facit.</p>
<span class="br"></span><span class="lineNumber">130</span><span class="br"></span><p>LXXVI. Violae silvestres et sativae. purpureae refrigerant. contra inflammationes inlinuntur stomacho,
ardenti inponuntur et capiti in fronte, oculorum privatim epiphoris et sede procidente volvave et contra suppurationes. crapulam et gravedines capitis inpositis coronis olfactuque discutiunt,
anginas ex aqua potae. id quod purpureum est ex his comitialibus medetur, maxime pueris, in
<span class="br"></span><span class="lineNumber">131</span><span class="br"></span>aqua potum. semen violae scorpionibus adversatur. contra flos albae suppurata aperit, ipsa discutit. et alba autem et lutea extenuat menses, urinam ciet. minor vis est recentibus, ideoque aridis post annum utendum. lutea dimidio cyatho in aquae tribus menses trahit. radices eius cum aceto inlitae sedant lienem, item podagram, oculorum autem inflammationes
cum murra et croco. folia cum melle purgant capitis ulcera, cum cerato rimas sedis et quae in umidis sunt, ex aceto vero collectiones sanant.</p>
<span class="br"></span><span class="lineNumber">132</span><span class="br"></span><p>LXXVII. Baccar in medicinae usu aliqui ex nostris perpressam vocant. auxiliatur contra serpentes, capitis dolores fervoresque, item epiphoras. inponitur



</p></section><notes></notes></section>