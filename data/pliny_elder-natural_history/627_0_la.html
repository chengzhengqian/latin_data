<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">94</span><span class="br"></span><p>XLIX. Navigeram similitudinem et aliam in Propontide visam sibi prodidit Mucianus: concham esse acati modo carinatam, inflexa puppe, prora rostrata. in hanc condi nauplium, animal saepiae simile, ludendi societate sola. duobus hoc fieri generibus: tranquillo enim vectorem demissis palmulis ferire ut remis, si vero flatus invitent, easdem in usum gubernaculi porrigi pandique concharum sinus aurae. huius voluptatem esse ut ferat, illius ut regat, simulque eam descendere in duo sensu carentia, nisi forte—tristi id enim constat omini navigantium—humana calamitas in causa est.</p>
<span class="br"></span><span class="lineNumber">95</span><span class="br"></span><p>L. Locustae crusta fragili muniuntur in eo genere quod caret sanguine. latent mensibus quinis; similiter cancri qui eodem tempore occultantur; et ambo veris principio senectutem anguium more exuunt renovatione tergorum. cetera in undis natant, locustae reptantium modo fluitant; si nullus ingruat metus, recto meatu cornibus quae sunt propria
rotunditate praepilata ad latera porrectis, isdem erectis in pavore oblique in latera procedunt. cornibus inter se dimicant. unum hoc animalium, nisi vivum ferventi aqua incoquatur, fluida carne non
<span class="br"></span><span class="lineNumber">96</span><span class="br"></span>habet callum. vivunt petrosis locis, cancri mollibus.


</p></section><notes></notes></section>