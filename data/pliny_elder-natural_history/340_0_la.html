<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

nunc appellatur ea iurisdictio, conveniuntque in eam extra praedictos Macedones Cadieni, Philadelphini,
et ipsi in radice Tmoli Cogamo flumini adpositi Maeonii, Tripolitani, iidem et Antoniopolitae—Maeandro
adluuntur—, Apollonihieritae, Mysotimolitae et alii ignobiles.</p>
<span class="br"></span><span class="lineNumber">112</span><span class="br"></span><p>XXXI. Ionia ab Iasio sinu incipiens numerosiore ambitu litorum flectitur. in ea primus sinus Basilicus, Posideum promunturium et oppidum oraculum Branchidarum appellatum, nunc Didymaei Apollinis, a litore stadiis <span class="sc">xx,</span> et inde <span class="sc">clxxx</span> Miletus Ioniae caput, Lelegeis antea et Pityusa et Anactoria nominata, super <span class="sc">xc</span> urbium per cuncta maria genetrix, nec fraudanda cive Cadmo qui primus prorsam orationem
<span class="br"></span><span class="lineNumber">113</span><span class="br"></span>condere instituit. amnis Maeander ortus e lacu in monte Aulocrene plurimisque adfusus oppidis et repletus fluminibus crebris, ita sinuosus flexibus ut saepe credatur reverti, Apamenam primum pervagatur regionem, mox Eumeneticam, ac dein Hyrgaleticos campos, postremo Cariam, placidus omnisque eos agros fertilissimo rigans limo, ad decumum a Mileto stadium lenis inlabitur mari. inde mons Latmus, oppida Heraclea montis eius cognominis Carice, Myuus quod primo condidisse Iones narrantur Athenis profecti, Naulochum,
</p></section><notes></notes></section>