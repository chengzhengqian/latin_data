<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

potus ad duos obolos. serpentium ictibus medetur in vino potus, et folia thyrsique triti ex aceto bibuntur.
vulneri inlinuntur maxime contra scorpionum
ictus, contra vero phalangia commixto vino et
<span class="br"></span><span class="lineNumber">63</span><span class="br"></span>aceto. aliis quoque venenis resistunt, exceptis quae strangulando necant aut his quae vesicae nocent, item psimithio excepto. inponuntur et ventri ex melle atque aceto ad detrahenda vitia alvi. urinae difficultates sucus emendat. Crateuas eum et hydropicis obolis duobus in aceto et cyatho vini
<span class="br"></span><span class="lineNumber">64</span><span class="br"></span>dari iubet. quidam et e sativis colligunt sucum minus efficacem. peculiares earum effectus (praeter iam dictos somnum faciendi veneremque inhibendi, aestum refrigerandi, stomachum purgandi, sanguinem
augendi) non pauci restant, quoniam et inflationes discutiunt ructusque lenes faciunt, concoctionem
adiuvant, cruditatem ipsae numquam faciunt. nec ulla res in cibis magis aviditatem incitat inhibetque eadem. in causa alterutraque modus est. sic et alvum copiosiores solvunt, modicae
<span class="br"></span><span class="lineNumber">65</span><span class="br"></span>sistunt. lentitiam pituitae digerunt atque, ut aliqui tradiderunt, sensus purgant, stomachis dissolutis utilissimae. adiuvantur in eo usu et oxypori obolis asperitatem addito dulci ad intinctum aceti temperantes,
si crassior pituita sit, scillite aut vino absinthite, si et tussis sentiatur, hysopite admixto. dantur coeliacis cum intubo erratico et ad duritiam



</p></section><notes></notes></section>