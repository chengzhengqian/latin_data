<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

Dandonem quendam in Illyrico <span class="sc">d</span> vixisse, Xenophon in periplo Lutmiorum insulae regem <span class="sc">dc</span>, atque ut parce mentitus filium eius <span class="sc">dccc.</span> quae omnia inscitia temporum acciderunt; annum enim alii aestate determinabant et alterum hieme, alii quadripertitis temporibus, sicut Arcades quorum anni trimenstres fuere, quidam lunae senio ut Aegyptii. itaque apud eos et singuli milia annorum vixisse produntur.</p>
<span class="br"></span><span class="lineNumber">156</span><span class="br"></span><p>Sed ut ad confessa transeamus, Arganthonium Gaditanum <span class="sc">lxxx</span> annis regnasse prope certum est; putant quadragensimo coepisse. Masinissam <span class="sc">lx</span> annis regnasse indubitatum est, Gorgian Siculum <span class="sc">cviii</span> vixisse. Q. Fabius Maximus <span class="sc">lxiii</span> annis augur fuit. M. Perperna et nuper L. Volusius Saturninus omnium quos in consulatu sententiam rogaverant superstites fuere, Perperna <span class="sc">viii</span> reliquit ex iis quos
<span class="br"></span><span class="lineNumber">157</span><span class="br"></span>censor legerat: vixit annos <span class="sc">lxxxxviii.</span> qua in re et illud adnotare succurrit, unum omnino quinquennium fuisse quo senator nullus moreretur, cum Flaccus et Albinus censores lustrum condidere, usque ad proxumos censores, ab anno urbis <span class="sc">dlxxix.</span> M. Valerius Corvinus centum annos implevit, cuius inter primum et sextum consulatum <span class="sc">xlvi</span> anni fuere. idem sella curuli semel ac viciens sedit, quotiens nemo alius; aequavit eius vitae spatia Metellus pontifex.</p>
</section><notes></notes></section>