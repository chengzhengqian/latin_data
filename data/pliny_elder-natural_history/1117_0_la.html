<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

adicit equino quod sit levissimum segetes alendi, prata vero graviore<a class="footnoteLink" href="#note_LCL371_38_1" id="target_note_LCL371_38_1"><sup>1</sup></a> quod ex hordeo fiat multasque gignat herbas. quidam etiam bubulo iumentorum praeferunt ovillumque caprino, omnibus vero asini-num, quoniam lentissime mandant; e contrario usus adversus utrumque pronuntiat. inter omnes autem constat nihil esse utilius lupini segete priusquam siliquetur aratro vel bidentibus versa manipulisve desectae circa radices arborum ac vitium obrutis; et ubi non sit pecus, culmo ipso vel etiam filice stercorare arbitrantur.</p>
<span class="br"></span><span class="lineNumber">55</span><span class="br"></span><p>Cato: ‘Stercus unde facias, stramenta, lupinum, paleas, fabalia ac frondis iligneam, querneam. ex segete evellito ebulum, cicutam, et circum salicta herbam altam ulvamque; eam substernito ovibus, bubusque frondem putidam.’—‘Vinea si macra erit, sarmenta sua comburito et indidem inarato.’ idem-que: ‘Ubi saturus eris frumentum, oves ibi delectato.’</p>
<span class="br"></span><span class="lineNumber">56</span><span class="br"></span><p>VII. Nec non et satis quibusdam ipsis pasci terram dicit: ‘Segetem stercorant fruges, lupinum, faba, vicia’; sicut e contrario: ‘Cicer, quia vellitur et quia salsum est, hordeum, fenum Graecum, ervum, haec omnia segetem exurunt<a class="footnoteLink" href="#note_LCL371_38_2" id="target_note_LCL371_38_2"><sup>2</sup></a> et omnia quae velluntur. nucleos in segetem ne indideris.’—Vergilius et lino segetem exuri et avena et papavere arbitratur.</p>
</section><notes><section class="footnotes"><ul><li class="note" id="note_LCL371_38_1"><a class="footnoteCrossrefLink" href="#target_note_LCL371_38_1" title="Click to highlight in text"><sup class="lineRef">1</sup><span class="italic">Rackham</span>: graviore et.</a></li><script type="text/javascript">document.getElementById('note_LCL371_38_1').style.display = "none";</script><li class="note" id="note_LCL371_38_2"><a class="footnoteCrossrefLink" href="#target_note_LCL371_38_2" title="Click to highlight in text"><sup class="lineRef">2</sup>exsugunt <span class="italic">Cato.</span></a></li><script type="text/javascript">document.getElementById('note_LCL371_38_2').style.display = "none";</script></ul></section></notes></section>