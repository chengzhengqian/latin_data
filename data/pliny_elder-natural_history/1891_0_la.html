<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

propter haec discrimina C. princeps decuriam quintam adiecit, tantumque enatum est fastus, ut, quae sub divo Augusto impleri non potuerant, decuriae non capiant eum ordinem, passimque ad ornamenta ea etiam servitute liberati transiliant, quod antea numquam
erat factum, quoniam<a class="footnoteLink" href="#note_LCL394_28_1" id="target_note_LCL394_28_1"><sup>1</sup></a> ferreo anulo et equites iudicesque intellegebantur. adeoque id promiscuum esse coepit, ut apud Claudium Caesarem in censura eius unus ex equitibus Flavius Proculus <span class="sc">cccc</span> ex ea causa reos postularet. ita dum separatur ordo ab
<span class="br"></span><span class="lineNumber">34</span><span class="br"></span>ingenuis, communicatus est cum servitiis. iudicum autem appellatione separare eum ordinem primi omnium instituere Gracchi discordi popularitate in contumeliam senatus, mox debellata auctoritas nominis vario seditionum eventu circa publicanos substitit et aliquamdiu tertiae sortis viri publicani fuere. M. Cicero demum stabilivit equestre nomen in consulatu suo Catilinianis rebus, ex eo ordine profectum
se celebrans eiusque vires peculiari popularitate
quaerens. ab illo tempore plane hoc tertium corpus in re p. factum est, coepitque adici senatui




</p></section><notes><section class="footnotes"><ul><li class="note" id="note_LCL394_28_1"><a class="footnoteCrossrefLink" href="#target_note_LCL394_28_1" title="Click to highlight in text"><sup class="lineRef">1</sup>quoniam <span class="italic">Mayhoff</span>: q͞m͞ in.</a></li><script type="text/javascript">document.getElementById('note_LCL394_28_1').style.display = "none";</script></ul></section></notes></section>