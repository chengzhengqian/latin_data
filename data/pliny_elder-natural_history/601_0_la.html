<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

in mari quae internorum viscerum pulmonem habent, quoniam sine eo spirare animal nullum putatur. nec piscium branchias habentes anhelitum reddere ac per vices recipere existimant quorum haec opinio est, nec multa alia genera etiam branchiis carentia, in qua sententia fuisse Aristotelem video et
<span class="br"></span><span class="lineNumber">17</span><span class="br"></span>multis persuasisse doctrinae indaginibus.<a class="footnoteLink" href="#note_LCL353_174_1" id="target_note_LCL353_174_1"><sup>1</sup></a> nec me protinus huic opinioni eorum accedere haut dissimulo, quoniam et pulmonum vice alia possint spirabilia inesse viscera ita volente natura, sicut et pro sanguine
est multis alius umor. in aquas quidem penetrare
vitalem hunc halitum quis miretur qui etiam reddi ab his eum cernat et is terras quoque tanto spissiorem naturae partem penetrare argumento animalium quae semper defossa vivunt, ceu talpae?
<span class="br"></span><span class="lineNumber">18</span><span class="br"></span>accedunt apud me certe efficacia ut credam etiam omnia in aquis spirare naturae suae sorte, primum adnotata piscium aestivo calore quaedam anhelatio et alia tranquillo velut oscitatio, ipsorum quoque qui sunt in adversa opinione de somno piscium confessio,—quis enim sine respiratione somno locus?—praeterea bullantium aquarum sufflatio lunaeque effectu concharum quoque corpora augescentia. super omnia est quod esse auditum et odoratum piscibus non erit dubium, ex aeris utrumque materia:





</p></section><notes><section class="footnotes"><ul><li class="note" id="note_LCL353_174_1"><a class="footnoteCrossrefLink" href="#target_note_LCL353_174_1" title="Click to highlight in text"><sup class="lineRef">1</sup>doctrina insignibus <span class="italic">Urlichs.</span></a></li><script type="text/javascript">document.getElementById('note_LCL353_174_1').style.display = "none";</script></ul></section></notes></section>