<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">126</span><span class="br"></span><p>LIV. Eorum coitus hiemis initio, nec vulgari quadripedum more sed ambobus cubantibus conplexisque;
deinde secessus in specus separatim, in quibus pariunt <span class="sc">xxx</span> die plurimum quinos. hi sunt candida informisque caro, paulo muribus maior, sine oculis, sine pilo; ungues tantum prominent. hanc lambendo paulatim figurant. nec quicquam rarius quam parientem videre ursam. ideo mares quadragenis
diebus latent, feminae quaternis mensibus.
<span class="br"></span><span class="lineNumber">127</span><span class="br"></span>specus si non habuere, ramorum fruticumque congerie
aedificant impenetrabiles imbribus mollique fronde constratos. primis diebus bis septenis tam gravi somno premuntur ut ne vulneribus quidem excitari queant; tunc mirum in modum veterno pinguescunt (illi sunt adipes medicaminibus apti contraque defluvium capilli tenaces). ab his diebus residunt ac priorum pedum suctu vivunt. fetus rigentes adprimendo pectori fovent non alio incubitu
<span class="br"></span><span class="lineNumber">128</span><span class="br"></span>quam ad ova volucres. mirum dictu, credit Theophrastus
per id tempus coctas quoque ursorum carnes, si adserventur, increscere, cibi nulla tunc argumenta nec nisi umoris minimum in alvo inveniri, sanguinis exiguas circa corda tantum guttas, reliquo
<span class="br"></span><span class="lineNumber">129</span><span class="br"></span>corpori nihil inesse. procedunt vere, sed mares praepingues, cuius rei causa non prompta est, quippe ne somno quidem saginatis, praeter quattuordecim dies ut diximus. exeuntes herbam quandam arum
</p></section><notes></notes></section>