<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">
<span class="br"></span><span class="lineNumber">176</span><span class="br"></span>materia. quod derasum est, teritur et cribratur et coquitur in patinis misceturque rudiculis, donec rufescat et simile sandaracae fiat. dein lavatur dulci aqua, donec nubeculae omnes eluantur. siccatur postea similiter et in pastillos dividitur. vis eius eadem quae supra dictis, lenissima tantum ex omnibus, praeterque ad candorem feminarum. est autem letalis potu sicut spuma argenti. postea cerussa ipsa, si coquatur, rufescit.</p>
<span class="br"></span><span class="lineNumber">177</span><span class="br"></span><p>LV. Sandaracae quoque propemodum dicta natura est. invenitur autem et in aurariis et in argentariis metallis, melior quo magis rufa quoque magis virus sulpuris<a class="footnoteLink" href="#note_LCL394_254_1" id="target_note_LCL394_254_1"><sup>1</sup></a> redolens ac pura friabilisque. valet purgare, sistere, excalfacere, erodere, summa eius dote septica. explet alopecias ex aceto inlita; additur oculorum medicamentis; fauces purgat cum melle sumpta vocemque limpidam et canoram facit; suspiriosis et tussientibus iucunde medetur cum resina terebinthina in cibo sumpta, suffita quoque cum cedro ipso nidore isdem medetur.</p>
<span class="br"></span><span class="lineNumber">178</span><span class="br"></span><p>LVI. Et arrhenicum ex eadem est materia. quod optimum, coloris etiam in auro excellentis; quod vero pallidius aut sandaracae simile est, deterius iudicatur. est et tertium genus, quo miscetur aureus color sandaracae. utraque haec squamosa,




</p></section><notes><section class="footnotes"><ul><li class="note" id="note_LCL394_254_1"><a class="footnoteCrossrefLink" href="#target_note_LCL394_254_1" title="Click to highlight in text"><sup class="lineRef">1</sup>sulpuris <span class="italic">add. Mayhoff.</span></a></li><script type="text/javascript">document.getElementById('note_LCL394_254_1').style.display = "none";</script></ul></section></notes></section>