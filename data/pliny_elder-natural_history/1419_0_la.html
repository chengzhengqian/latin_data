<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2"><p class="noindent">

bibitur in lumborum doloribus ac paralysi. dentium dolores sedat tritum ex aceto semen vel decoctum
<span class="br"></span><span class="lineNumber">167</span><span class="br"></span>vel manducata radix. infunditur et aurium dolori decoctum oleo. ulcera quae phagedaenas vocant folia et radix recens cum melle sanant. sic et strumas discutit radix, parotidas vermiculosque cocta in aqua. iocineris doloribus tusa cum farina hordeacia
inponitur. vesicae quoque malis medetur. dant et ad taenias in aceto et melle. oris exulcerationes in aceto decocta tollit. stomacho inutilem esse inter auctores convenit.</p>
<span class="br"></span><span class="lineNumber">168</span><span class="br"></span><p>LX. Ligusticum—aliqui panaces vocant—stomacho
utile est, item convolsionibus, inflationibus. sunt qui et cunilam bubulam appellaverint, ut diximus, falso.</p>
<span class="br"></span><span class="lineNumber">169</span><span class="br"></span><p>LXI. Cunilae praeter sativam plura sunt in medicina genera. quae bubula appellatur semen pulei habet utile ad vulnera commanducatum inpositum,
ut quinto post die solvatur. et contra serpentes in vino bibitur ac tritum plagae inponitur. vulnera ab his facta perfricant ** item testudines cum serpentibus pugnaturae, quidamque in hoc usu panaceam vocant. sedat et tumores et virilium mala sicca vel foliis tritis, in omni usu mire congruens vino.</p>
<span class="br"></span><span class="lineNumber">170</span><span class="br"></span><p>LXII. Est alia cunila, gallinacea appellata nostris, Graecis origanum Heracleoticum. prodest oculis trita addito sale. tussim quoque emendat et iocinerum


</p></section><notes></notes></section>