<section class="div1 language" lang="la"><header><hgroup><h1>Pliny: Natural History</h1></hgroup></header><section class="div2">
<span class="br"></span><span class="lineNumber">284</span><span class="br"></span><p>Rudis fuit priscorum vita atque sine litteris; non minus tamen ingeniosam fuisse in illis observationem apparebit quam nunc esse rationem. tria namque tempora fructibus metuebant, propter quod instituerunt
ferias diesque festos, Robigalia, Floralia, Vinalia.
<span class="br"></span><span class="lineNumber">285</span><span class="br"></span>Robigalia Numa constituit anno regni sui <span class="sc">xi</span>, quae nunc aguntur a. d. <span class="sc">vii</span> kal. Mai., quoniam tunc fere segetes robigo occupat. hoc tempus Varro determinavit
sole tauri partem <span class="sc">x</span> obtinente, sicut tunc ferebat ratio; sed vera causa est quod post dies undetriginta<a class="footnoteLink" href="#note_LCL371_368_1" id="target_note_LCL371_368_1"><sup>1</sup></a> ab aequinoctio verno per id quatriduum varia gentium observatione in <span class="sc">iv</span> kal. Mai. canis occidit, sidus et per se vehemens et cui praeoccidere
<span class="br"></span><span class="lineNumber">286</span><span class="br"></span>caniculam necesse sit. itaque iidem Floralia <span class="sc">iv</span> kal. easdem instituerunt urbis anno <span class="sc">dxvi</span> ex oraculis Sibyllae, ut omnia bene deflorescerent. hunc diem Varro determinat sole tauri partem <span class="sc">xiv</span> obtinente: ergo si in hoc quadriduum inciderit plenilunium, fruges et omnia quae florebunt laedi necesse erit.
<span class="br"></span><span class="lineNumber">287</span><span class="br"></span>Vinalia priora, quae ante hos dies sunt <span class="sc">ix</span> kal. Mai. degustandis vinis instituta, nihil ad fructus attinent, nec quae adhuc diximus ad vites oleasque, quoniam earum conceptus exortu vergiliarum incipit a. d. <span class="sc">vi</span> id. Mai., ut docuimus. aliud hoc quatriduum est quo




</p></section><notes><section class="footnotes"><ul><li class="note" id="note_LCL371_368_1"><a class="footnoteCrossrefLink" href="#target_note_LCL371_368_1" title="Click to highlight in text"><sup class="lineRef">1</sup><span class="italic">Pintianus</span>: undeviginti.</a></li><script type="text/javascript">document.getElementById('note_LCL371_368_1').style.display = "none";</script></ul></section></notes></section>