<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">remotae. Non praeterit me, deberi operi novae erogationis ordinationem; sed haec cum incremento adiunxerimus; intellegi oportet, non esse ea ponenda nisi consummata fuerint.</p>
<p>89. Quid quod nec hoc diligentiae principis, quam exactissimam civibus suis praestat, sufficit, parum praesidii usibus ac voluptatibus nostris contulisse sese credentis, quod tantam copiam adiecit, nisi eam ipsam sinceriorem iucundioremque faciat? Operae pretium est ire per singula, per quae ille occurrendo vitiis quarundam universis adiecit utilitatem. Etenim quando civitas nostra, cum vel exigui imbres supervenerant, non turbulentas limosasque aquas habuit? Nec quia haec universis ab origine natura est, aut quia<a class="footnoteLink" href="#note_LCL174_418_1" id="target_note_LCL174_418_1"><sup>1</sup></a> istud incommodum sentire debeant quae<a class="footnoteLink" href="#note_LCL174_418_2" id="target_note_LCL174_418_2"><sup>2</sup></a> capiuntur ex fontibus, in primis Marcia et Claudia ac reliquae, quarum splendor a capite integer nihil aut minimum pluvia inquinatur, si putea exstructa et obtecta sint.</p>
<p>90. Duae Anienses minus permanent limpidae, nam sumuntur ex flumine ac saepe etiam sereno turbantur, quoniam Anio quamvis purissimo defluens lacu mollibus tamen cedentibus ripis aufert aliquid quo turbetur, priusquam deveniat in rivos. Quod incommodum non solum hibernis ac vernis, sed etiam aestivis imbribus sentit, quo tempore gratior aquarum sinceritas exigitur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_418_1"><a class="footnoteCrossrefLink" href="#target_note_LCL174_418_1" title="Click to highlight in text"><sup class="lineRef">1</sup>quia <span class="italic">C cod. Urb.</span>; quasi <span class="italic">B.</span></a></li><script type="text/javascript">document.getElementById('note_LCL174_418_1').style.display = "none";</script><li class="note inline" id="note_LCL174_418_2"><a class="footnoteCrossrefLink" href="#target_note_LCL174_418_2" title="Click to highlight in text"><sup class="lineRef">2</sup>quae <span class="italic">C</span>; quot <span class="italic">B.</span></a></li><script type="text/javascript">document.getElementById('note_LCL174_418_2').style.display = "none";</script></ul></section></notes></section>