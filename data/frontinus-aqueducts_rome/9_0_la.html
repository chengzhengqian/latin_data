<section class="div1 language" lang="la"><header><hgroup><h1>Sextus Julius Frontinus</h1></hgroup></header><section class="div2"><p class="noindent">tempore vicisse gratiam Marci Regis; atque ita in Capitolium esse aquam perductam. Concipitur Marcia Via Valeria ad miliarium tricesimum sextum deverticulo euntibus ab urbe Roma dextrorsus milium passuum trium. Sublacensi autem, quae sub Nerone principe primum strata est, ad miliarium tricesimum octavum sinistrorsus intra passus ducentos fontium . . . sub . . . bus petrei . . . stat immobilis stagni modo colore<a class="footnoteLink" href="#note_LCL174_346_1" id="target_note_LCL174_346_1"><sup>1</sup></a> praeviridi. Ductus eius habet longitudinem a capite ad urbem passuum sexaginta milium et mille septingentorum decem et semis; rivo subterraneo passuum quinquaginta quattuor milium ducentorum quadraginta septem semis, opere supra terram passuum septem milium quadringentorum sexaginta trium: ex eo longius ab urbe pluribus locis per vallis opere arcuato passuum quadringentorum sexaginta trium, propius urbem a septimo miliario substructione passuum quingentorum viginti octo, reliquo opere arcuato passuum sex milium quadringentorum septuaginta duum.</p>
<p>8. Cn. Servilius Caepio et L. Cassius Longinus, qui Ravilla appellatus est, censores anno post urbem conditam sexcentesimo vicesimo septimo, M. Plautio Hypsaeo M. Fulvio Flacco cos., aquam quae vocatur Tepula ex agro Lucullano, quem quidam Tusculanum credunt, Romam et in Capitolium adducendam curaverunt. Tepula concipitur Via Latina ad decimum miliarium deverticulo euntibus ab Roma dextrorsus milium passuum duum . . . . . . . inde suo rivo in urbem perducebatur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL174_346_1"><a class="footnoteCrossrefLink" href="#target_note_LCL174_346_1" title="Click to highlight in text"><sup class="lineRef">1</sup>fontin . . . . . . . . sub . . . . . bus petrei . . . . . . . . statim . . . . . . stagnimo . . . . . . colore <span class="italic">C.</span></a></li><script type="text/javascript">document.getElementById('note_LCL174_346_1').style.display = "none";</script></ul></section></notes></section>