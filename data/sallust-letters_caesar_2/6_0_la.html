<section class="div1 language" lang="la"><header><hgroup><h1>SALLUST</h1></hgroup></header><p class="noindent">
 libertatem suam cum re publica venalem habere. <span class="br"></span><span class="lineNumber">5</span><span class="br"></span>Ita paulatim populus, qui dominus erat, cunctis gentibus imperitabat, dilapsus est et pro communi imperio privatim sibi quisque servitutem peperit. <span class="br"></span><span class="lineNumber">6</span><span class="br"></span>Haec igitur multitudo primum malis moribus imbuta, deinde in artis vitasque varias dispalata, nullo modo inter se congruens, parum mihi quidem idonea videtur ad capessendam rem publicam. <span class="br"></span><span class="lineNumber">7</span><span class="br"></span>Ceterum additis novis civibus magna me spes tenet fore ut omnes expergiscantur ad libertatem; quippe cum illis libertatis retinendae, tum his servitutis amittendae cura orietur. <span class="br"></span><span class="lineNumber">8</span><span class="br"></span>Hos ego censeo permixtos cum veteribus novos in coloniis constituas; ita et res militaris opulentior erit et plebs bonis negotiis impedita malum publicum facere desinet.</p>
<p>6. Sed non inscius neque inprudens sum, quom ea res agetur, quae saevitia quaeque tempestates hominum nobilium futurae sint, quom indignabuntur, omnia funditus misceri, antiquis civibus hanc servitutem inponi, regnum denique ex libera civitate futurum, ubi unius munere multitudo ingens in civitatem pervenerit. <span class="br"></span><span class="lineNumber">2</span><span class="br"></span>Equidem ego sic apud animum meum statuo: malum facinus in se admittere qui incommodo rei publicae gratiam sibi conciliet; ubi bonum publicum etiam privatim usui est, id vero dubitare adgredi, socordiae atque ignaviae duco.</p>
<notes></notes></section>