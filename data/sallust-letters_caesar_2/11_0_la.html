<section class="div1 language" lang="la"><header><hgroup><h1>SALLUST</h1></hgroup></header><p class="noindent">
magnae navis supervacuanea onera esse; ubi salvi pervenere, usui sunt; siquid adversi coortum est, de illeis potissimum iactura fit, quia pretii minimi sunt.</p>
<p>10. Nunc quoniam, sicut mihi videor, de plebe renovanda conrigendaque satis disserui, de senatu quae tibi agenda videntur, dicam. <span class="br"></span><span class="lineNumber">2</span><span class="br"></span>Postquam mihi aetas ingeniumque adolevit, haud ferme armis atque equis corpus exercui, sed animum in litteris agitavi; quod natura firmius erat, id in laboribus habui. <span class="br"></span><span class="lineNumber">3</span><span class="br"></span>Atque ego in ea vita multa legendo atque audiendo ita comperi, omnia regna, item civitates et nationes usque eo prosperum imperium habuisse, dum apud eos vera consilia valuerunt; ubicumque gratia, timor, voluptas ea corrupere, post paulo inminutae opes, deinde ademptum imperium, postremo servitus imposita est.</p>
<p><span class="br"></span><span class="lineNumber">4</span><span class="br"></span>Equidem ego sic apud animum meum statuo: quoicumque in sua civitate amplior illustriorque locus quam aliis est, ei magnam curam esse rei publicae. <span class="br"></span><span class="lineNumber">5</span><span class="br"></span>Nam ceteris salva urbe tantum modo libertas tuta est; qui per virtutem sibi divitias, decus, honorem pepererunt, ubi paulum inclinata res publica agitari coepit, multipliciter animus curis atque laboribus fatigatur; aut gloriam aut libertatem aut rem familiarem defensat, omnibus locis adest, festinat, quanto in secundis rebus florentior fuit, tanto in adversis asperius magisque anxie agitat.</p>
<notes></notes></section>