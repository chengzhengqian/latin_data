<section class="div1 language" lang="la"><header><hgroup><h1>Cicero</h1></hgroup></header><p class="noindent">

quaestio peculatus ex altera parte lacrimarum et squaloris, ex altera plena accusatorum<a class="footnoteLink" href="#note_LCL324_240_1" id="target_note_LCL324_240_1"><sup>1</sup></a> atque indicum; cogendi iudices inviti, retinendi contra voluntatem; scriba damnatus, ordo totus alienus; Sullana gratificatio reprehensa, multi viri fortes et prope pars civitatis offensa est; lites severe aestimatae; cui placet obliviscitur, cui dolet meminit. Postremo tu in provinciam ire noluisti. Non possum id in te reprehendere quod in me ipso et praetore et consule probavi. Sed tamen L. Murenae provincia multas bonas gratias cum optima existimatione attulit. Habuit proficiscens dilectum in Umbria; dedit ei facultatem res publica liberalitatis, qua usus multas sibi tribus quae municipiis Umbriae conficiuntur adiunxit. Ipse autem in Gallia ut nostri homines desperatas iam pecunias exigerent aequitate diligentiaque perfecit. Tu interea Romae scilicet amicis praesto fuisti; fateor; sed tamen illud cogita non nullorum amicorum studia minui solere in eos a quibus provincias contemni intellegunt.</p>
<span class="br"></span><span class="lineNumber"></span><span class="br"></span>
<notes><section class="footnotes"><ul><li class="note" id="note_LCL324_240_1"><a class="footnoteCrossrefLink" href="#target_note_LCL324_240_1" title="Click to highlight in text"><sup class="lineRef">1</sup>accusatorum <span class="italic">Nov√°k.</span> catenarum <span class="italic"><span class="sc">mss.</span></span> calumniarum <span class="italic">Richter.</span></a></li><script type="text/javascript">document.getElementById('note_LCL324_240_1').style.display = "none";</script></ul></section></notes></section>