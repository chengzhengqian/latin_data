<section class="div1 language" lang="la"><header><hgroup><h1>Cicero</h1></hgroup></header>
<p><span class="br"></span><span class="lineNumber">43</span><span class="br"></span>Et quoniam ostendi, iudices, parem dignitatem ad consulatus petitionem, disparem fortunam provincialium negotiorum in Murena atque in Sulpicio fuisse, dicam iam apertius in quo meus necessarius fuerit inferior, Servius, et ea dicam vobis audientibus amisso iam tempore quae ipsi soli re integra saepe dixi. Petere consulatum nescire te, Servi, persaepe tibi dixi; et in eis rebus ipsis quas te magno et forti animo et agere et dicere videbam tibi solitus sum dicere magis te fortem accusatorem mihi videri quam sapientem candidatum. Primum accusandi terrores et minae quibus tu cotidie uti solebas sunt fortis viri, sed et populi opinionem a spe<a class="footnoteLink" href="#note_LCL324_242_1" id="target_note_LCL324_242_1"><sup>1</sup></a> adipiscendi avertunt et amicorum studia debilitant. Nescio quo pacto semper hoc fit—neque in uno aut altero animadversum est sed iam in pluribus—simul atque candidatus accusationem meditari visus est, ut honorem desperasse videatur. <span class="br"></span><span class="lineNumber">44</span><span class="br"></span> Quid ergo? acceptam iniuriam persequi non placet? Immo vehementer placet; sed aliud tempus est petendi, aliud persequendi. Petitorem ego, praesertim consulatus, magna spe, magno animo, magnis copiis et in forum et in campum deduci volo. Non placet mihi inquisitio candidati, praenuntia repulsae, non testium potius quam suffragatorum comparatio, non minae magis quam blanditiae, non denuntiatio<a class="footnoteLink" href="#note_LCL324_242_2" id="target_note_LCL324_242_2"><sup>2</sup></a> potius quam persalutatio, praesertim cum iam hoc novo more omnes fere domos omnium concursent et ex voltu candidatorum coniecturam 
</p><notes><section class="footnotes"><ul><li class="note" id="note_LCL324_242_1"><a class="footnoteCrossrefLink" href="#target_note_LCL324_242_1" title="Click to highlight in text"><sup class="lineRef">1</sup>aspem . . . Σ; <span class="italic">Clark suggests</span> a spe mag[istratum].</a></li><script type="text/javascript">document.getElementById('note_LCL324_242_1').style.display = "none";</script><li class="note" id="note_LCL324_242_2"><a class="footnoteCrossrefLink" href="#target_note_LCL324_242_2" title="Click to highlight in text"><sup class="lineRef">2</sup>denuntiatio <span class="italic">Bake.</span> declamatio <span class="italic"><span class="sc">mss</span>.</span></a></li><script type="text/javascript">document.getElementById('note_LCL324_242_2').style.display = "none";</script></ul></section></notes></section>