<section class="div1 language" lang="la"><header><hgroup><h1>Cicero</h1></hgroup></header><p class="noindent">
<span class="br"></span><span class="lineNumber">88</span><span class="br"></span> omnem iniuriam solus opponitur. Qua re quid invidendum Murenae aut cuiquam nostrum sit in hoc praeclaro consulatu non video, iudices; quae vero miseranda sunt, ea et mihi ante oculos versantur et vos videre et perspicere potestis. Si, quod Iuppiter omen avertat! hunc vestris sententiis adflixeritis, quo se miser vertet? domumne? ut eam imaginem clarissimi viri, parentis sui, quam paucis ante diebus laureatam in sua gratulatione conspexit, eandem deformatam ignominia lugentemque videat? An ad matrem quae misera modo consulem osculata filium suum nunc cruciatur et sollicita est ne eundem paulo post spoliatum omni dignitate conspiciat? <span class="br"></span><span class="lineNumber">89</span><span class="br"></span> Sed quid eius matrem<a class="footnoteLink" href="#note_LCL324_296_1" id="target_note_LCL324_296_1"><sup>1</sup></a> aut domum appello quem nova poena legis et domo et parente et omnium suorum consuetudine conspectuque privat? Ibit igitur in exsilium miser? Quo? ad Orientisne partis in quibus annos multos legatus fuit, exercitus duxit, res maximas gessit? At habet magnum dolorem, unde cum honore decesseris, eodem cum ignominia reverti. An se in contrariam partem terrarum abdet, ut Gallia Transalpina, quem nuper summo cum imperio libentissime viderit, eundem lugentem, maerentem, exsulem videat? In ea porro provincia quo animo C. Murenam fratrem suum aspiciet? Qui huius dolor, qui illius maeror erit, quae utriusque lamentatio, quanta autem perturbatio fortunae atque sermonis, cum, quibus in locis paucis ante diebus factum esse consulem Murenam nuntii litteraeque celebrassent et 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_296_1"><a class="footnoteCrossrefLink" href="#target_note_LCL324_296_1" title="Click to highlight in text"><sup class="lineRef">1</sup>eius matrem <span class="italic">Zumpt.</span> ego matrem <span class="italic"><span class="sc">mss.</span></span> ego matrem eius <span class="italic">Halm</span>.</a></li><script type="text/javascript">document.getElementById('note_LCL324_296_1').style.display = "none";</script></ul></section></notes></section>