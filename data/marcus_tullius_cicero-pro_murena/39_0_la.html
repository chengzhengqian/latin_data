<section class="div1 language" lang="la"><header><hgroup><h1>Cicero</h1></hgroup></header><p class="noindent">

mei de tua virtute iudicium vituperare non possum<a class="footnoteLink" href="#note_LCL324_262_1" id="target_note_LCL324_262_1"><sup>1</sup></a>; non nulla forsitan conformare et leviter emendare possim. “Non multa peccas,” inquit ille fortissimo viro senior magister, “sed peccas; te regere possum.” At ego non te; verissime dixerim peccare te nihil neque ulla in re te esse huius modi ut corrigendus potius quam leviter inflectendus esse videare. Finxit enim te ipsa natura ad honestatem, gravitatem, temperantiam, magnitudinem animi, iustitiam, ad omnis denique virtutes magnum hominem et excelsum. Accessit istuc doctrina non moderata nec mitis sed, ut mihi videtur, paulo asperior et durior quam <span class="br"></span><span class="lineNumber">61</span><span class="br"></span> aut veritas aut natura patitur. Et quoniam non est nobis haec oratio habenda aut in imperita multitudine aut in aliquo conventu agrestium, audacius paulo de studiis humanitatis quae et mihi et vobis nota et iucunda sunt disputabo. In M. Catone, iudices, haec bona quae videmus divina et egregia ipsius scitote esse propria; quae non numquam requirimus, ea sunt omnia non a natura verum a magistro. Fuit enim quidam summo ingenio vir, Zeno, cuius inventorum aemuli Stoici nominantur. Huius sententiae sunt et praecepta eius modi. Sapientem gratia numquam moveri, numquam cuiusquam delicto ignoscere; neminem misericordem esse nisi stultum et levem; viri non esse neque exorari neque placari; solos sapientes 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_262_1"><a class="footnoteCrossrefLink" href="#target_note_LCL324_262_1" title="Click to highlight in text"><sup class="lineRef">1</sup>non possum ψ<sup>2</sup>, non audeo <span class="italic">Lag. 24; omitted by the other <span class="sc">mss</span>.</span> nolo <span class="italic">Boot.</span></a></li><script type="text/javascript">document.getElementById('note_LCL324_262_1').style.display = "none";</script></ul></section></notes></section>