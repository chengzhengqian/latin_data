<section class="div1 language" lang="la"><header><hgroup><h1>Cicero</h1></hgroup></header><p class="noindent">

instruit; tu caves ne tui consultores, ille ne urbes aut castra capiantur; ille tenet et scit ut hostium copiae, tu ut aquae pluviae arceantur; ille exercitatus est in propagandis finibus, tuque in regendis. Ac nimirum—dicendum est enim quod sentio—rei militaris virtus praestat ceteris omnibus. Haec nomen populo Romano, haec huic urbi aeternam gloriam peperit, haec orbem terrarum parere huic imperio coegit; omnes urbanae res, omnia haec nostra praeclara studia et haec forensis laus et industria latet<a class="footnoteLink" href="#note_LCL324_212_1" id="target_note_LCL324_212_1"><sup>1</sup></a> in tutela ac praesidio bellicae virtutis. Simul atque increpuit suspicio tumultus, artes ilico nostrae conticiscunt.</p>
<p><span class="br"></span><span class="lineNumber">23</span><span class="br"></span>Et quoniam mihi videris istam scientiam iuris tamquam filiolam osculari tuam, non patiar te in tanto errore versari ut istud nescio quid quod tanto opere didicisti praeclarum aliquid esse arbitrere. Aliis ego te virtutibus, continentiae, gravitatis, iustitiae, fidei, ceteris omnibus, consulatu et omni honore semper dignissimum iudicavi; quod quidem ius civile didicisti, non dicam operam perdidisti, sed illud dicam, nullam esse in ista disciplina munitam ad consulatum viam. Omnes enim artes, quae nobis populi Romani studia concilient,<a class="footnoteLink" href="#note_LCL324_212_2" id="target_note_LCL324_212_2"><sup>2</sup></a> et admirabilem dignitatem et pergratam <span class="br"></span><span class="lineNumber">24</span><span class="br"></span> utilitatem debent habere. Summa dignitas est in eis qui militari laude antecellunt; omnia enim quae sunt in imperio et in statu civitatis ab his defendi et firmari 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_212_1"><a class="footnoteCrossrefLink" href="#target_note_LCL324_212_1" title="Click to highlight in text"><sup class="lineRef">1</sup>latet <span class="italic">Clark.</span> latent <span class="italic"><span class="sc">mss.</span></span></a></li><script type="text/javascript">document.getElementById('note_LCL324_212_1').style.display = "none";</script><li class="note" id="note_LCL324_212_2"><a class="footnoteCrossrefLink" href="#target_note_LCL324_212_2" title="Click to highlight in text"><sup class="lineRef">2</sup>concilient <span class="italic">Ernesti,</span> conciliant <span class="italic"><span class="sc">mss.</span></span></a></li><script type="text/javascript">document.getElementById('note_LCL324_212_2').style.display = "none";</script></ul></section></notes></section>