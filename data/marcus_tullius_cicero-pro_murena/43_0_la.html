<section class="div1 language" lang="la"><header><hgroup><h1>Cicero</h1></hgroup></header><p class="noindent">

domesticum te habere dixisti exemplum ad imitandum. Est illud quidem exemplum tibi propositum domi, sed tamen naturae similitudo illius ad te magis qui ab illo ortus es quam ad unum quemque nostrum pervenire potuit, ad imitandum vero tam mihi propositum exemplar illud est quam tibi. Sed si illius comitatem et facilitatem tuae gravitati severitatique asperseris, non ista quidem erunt meliora, quae nunc sunt optima, sed certe condita iucundius.</p>
<p><span class="br"></span><span class="lineNumber">67</span><span class="br"></span>Qua re, ut ad id quod institui revertar, tolle mihi e causa nomen Catonis, remove vim,<a class="footnoteLink" href="#note_LCL324_270_1" id="target_note_LCL324_270_1"><sup>1</sup></a> praetermitte auctoritatem quae in iudiciis aut nihil valere aut ad salutem debet valere, congredere mecum criminibus ipsis. Quid accusas, Cato, quid adfers ad iudicium, quid arguis? Ambitum accusas; non defendo. Me reprehendis, quod idem defendam quod lege punierim. Punivi ambitum, non innocentiam; ambitum vero ipsum vel tecum accusabo, si voles. Dixisti senatus consultum me referente esse factum, si mercede<a class="footnoteLink" href="#note_LCL324_270_2" id="target_note_LCL324_270_2"><sup>2</sup></a> obviam candidatis issent, si conducti sectarentur, si gladiatoribus volgo locus tributim et item prandia si volgo essent data, contra legem Calpurniam factum videri. Ergo ita senatus iudicat, contra legem facta haec videri, si facta sint; decernit quod nihil opus est, dum candidatis morem gerit. Nam factum sit necne vehementer quaeritur; sin factum sit, quin contra legem sit dubitare nemo potest. <span class="br"></span><span class="lineNumber">68</span><span class="br"></span> Est igitur ridiculum, quod est dubium, id relinquere incertum, quod nemini dubium potest esse, id iudicare. 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_270_1"><a class="footnoteCrossrefLink" href="#target_note_LCL324_270_1" title="Click to highlight in text"><sup class="lineRef">1</sup>vim <span class="italic">Clark.</span> in, Σ, ac <span class="italic">s. Omitted by the other <span class="sc">mss</span>.</span></a></li><script type="text/javascript">document.getElementById('note_LCL324_270_1').style.display = "none";</script><li class="note" id="note_LCL324_270_2"><a class="footnoteCrossrefLink" href="#target_note_LCL324_270_2" title="Click to highlight in text"><sup class="lineRef">2</sup>mercede conducti Σχψ. corrupti <span class="italic">the other <span class="sc">mss</span>. Deleted by Garatoni.</span></a></li><script type="text/javascript">document.getElementById('note_LCL324_270_2').style.display = "none";</script></ul></section></notes></section>