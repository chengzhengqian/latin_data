<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quam libertas vestra pati potest, et maiora praesidia quaeruntur, num obscure regnum constituitur, num obscure libertas vestra tollitur? Nam cum idem omnem pecuniam, maximam multitudinem obtinebunt, idem totam Italiam suis opibus obsidebunt, idem vestram libertatem suis praesidiis et coloniis interclusam tenebunt, quae spes tandem, quae facultas recuperandae vestrae libertatis relinquetur?</p>
<p><span class="br"></span><span class="lineNumber">76</span><span class="br"></span>At enim ager Campanus hac lege dividetur orbi terrae pulcherrimus, et Capuam colonia deducetur, urbem amplissimam atque ornatissimam. Quid ad haec possumus dicere? De commodo prius vestro dicam, Quirites; deinde ad amplitudinem et dignitatem revertar, ut, si quis agri aut oppidi bonitate delectetur, ne quid exspectet, si quem rei indignitas commovet, ut huic simulatae largitioni resistat. Ac primum de oppido dicam, si quis est forte, quem Capua magis quam Roma delectet. Quinque milia colonorum Capuam scribi iubet; ad hunc numerum
<span class="br"></span><span class="lineNumber">77</span><span class="br"></span>quingenos sibi singuli sumunt. Quaeso, nolite vosmet ipsos consolari; vere et diligenter considerate. Num vobis aut vestri similibus integris, quietis, otiosis hominibus in hoc numero locum fore putatis? Si est omnibus vobis maiorive<a class="footnoteLink" href="#note_LCL240_450_1" id="target_note_LCL240_450_1"><sup>1</sup></a> vestrum parti, quamquam me vester honos vigilare dies atque noctes et intentis oculis omnes rei publicae partes intueri iubet, tamen paulisper, si ita commodum vestrum fert, conivebo.





</p></section><notes><section class="footnotes"><ul><li class="note" id="note_LCL240_450_1"><a class="footnoteCrossrefLink" href="#target_note_LCL240_450_1" title="Click to highlight in text"><sup class="lineRef">1</sup>ve <span class="italic">added by Richter</span>.</a></li><script type="text/javascript">document.getElementById('note_LCL240_450_1').style.display = "none";</script></ul></section></notes></section>