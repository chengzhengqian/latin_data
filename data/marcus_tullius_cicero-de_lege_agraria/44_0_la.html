<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cum infinita potestate, cum innumerabili pecunia non solum illis in locis vagari, verum etiam ad ipsius exercitum pervenire, aliquid illi insidiarum fieri, aliquid
de eius exercitu, copiis, gloria detrahi posse. Putant, si quam spem in Cn. Pompeio exercitus habeat aut agrorum aut aliorum commodorum, hanc non habiturum, cum viderit earum rerum omnium
<span class="br"></span><span class="lineNumber">55</span><span class="br"></span>potestatem ad decemviros esse translatam. Patior non moleste tam stultos esse, qui haec sperent, tam impudentes, qui conentur; illud queror, tam me ab iis esse contemptum, ut haec portenta me consule potissimum cogitarent.</p>
<p>Atque in omnibus his agris aedificiisque vendendis permittitur decemviris, ut vendant, quibuscumque in locis videatur. O perturbatam rationem, o libidinem ecfrenatam, o consilia dissoluta atque perdita!</p>
</section>
<section class="div2">
<p>XXI. Vectigalia locare nusquam licet nisi in hac urbe hoc aut illo ex loco hac vestrum frequentia; venire nostras res proprias et in perpetuum a nobis abalienari in Paphlagoniae tenebris atque in Cappadociae solitudine
<span class="br"></span><span class="lineNumber">56</span><span class="br"></span>licebit? L. Sulla cum bona indemnatorum civium funesta illa auctione sua venderet et se praedam suam diceret vendere, tamen ex hoc loco vendidit nec, quorum oculos offendebat, eorum ipsorum conspectum fugere ausus est; decemviri vestra vectigalia non modo non vobis, Quirites, arbitris, sed ne praecone quidem publico teste vendent?</p>
</section><notes></notes></section>