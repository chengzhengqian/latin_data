<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

esse; hoc enim est usus, quasi de aliqua sentina ac non de optimorum civium genere loqueretur.</p>
</section>
<section class="div2">
<p><span class="br"></span><span class="lineNumber">71</span><span class="br"></span>XXVII. Vos vero, Quirites, si me audire vultis, retinete istam possessionem gratiae, libertatis, suffragiorum, dignitatis, urbis, fori, ludorum, festorum dierum, ceterorum omnium commodorum, nisi forte mavultis relictis his rebus atque hac luce rei publicae in Sipontina siccitate aut in Salpinorum pestilentiae finibus Rullo duce collocari. Aut dicat, quos agros empturus sit; ostendat, et quid et quibus daturus sit. Ut vero, cum omnes urbes, agros, vectigalia, regna vendiderit, tum harenam aliquam aut paludes emat, id vos potestis, quaeso, concedere? Quamquam illud est egregium, quod hac lege ante omnia veneunt, ante pecuniae coguntur et coacervantur, quam gleba una ematur. Deinde emi iubet, ab invito vetat.
<span class="br"></span><span class="lineNumber">72</span><span class="br"></span>Quaero, si, qui velint vendere, non fuerint, quid pecuniae fiet? Referre in aerarium lex vetat, exigi prohibet. Igitur pecuniam omnem decemviri tenebunt, vobis ager non emetur; vectigalibus abalienatis, sociis vexatis, regibus atque omnibus gentibus exinanitis illi pecunias habebunt, vos agros non habebitis. “Facile,” inquit, “adducentur pecuniae magnitudine, ut velint vendere.” Ergo ea lex est, qua nostra vendamus, quanti possimus, aliena emamus, quanti possessores velint.</p>
</section><notes></notes></section>