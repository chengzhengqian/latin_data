<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="sc">quasque in colonias decemviri velint, deducant colonos, quos velint, et iis agros assignent, quibus
in locis velint,</span>‚Äù ut, cum totam Italiam militibus suis occuparint, nobis non modo dignitatis retinendae, sed ne libertatis quidem recuperandae spes relinquatur.
<span class="br"></span><span class="lineNumber">18</span><span class="br"></span>Atque haec a me suspicionibus et coniectura coarguuntur.
Iam omnis omnium tolletur error, iam aperte ostendent sibi nomen huius rei publicae, sedem urbis atque imperii, denique hoc templum Iovis optumi maxumi atque hanc arcem omnium gentium displicere. Capuam deduci colonos volunt, illam urbem huic urbi rursus opponere, illuc opes suas deferre et imperii nomen transferre cogitant. Qui locus propter ubertatem agrorum abundantiamque rerum omnium superbiam et crudelitatem genuisse dicitur, ibi nostri coloni delecti ad omne facinus a decemviris collocabuntur, et, credo, qua in urbe homines in vetere dignitate fortunaque nati copiam rerum moderate ferre non potuerunt, in ea isti vestri satellites modeste insolentiam suam continebunt.
<span class="br"></span><span class="lineNumber">19</span><span class="br"></span>Maiores nostri Capua magistratus, senatum, consilium
commune, omnia denique insignia rei publicae
sustulerunt, neque aliud quicquam in urbe nisi inane nomen Capuae reliquerunt non crudelitate (quid enim illis fuit clementius, qui etiam externis hostibus victis sua saepissime reddiderunt?), sed consilio, quod videbant, si quod rei publicae vestigium illis moenibus


</p></section><notes></notes></section>