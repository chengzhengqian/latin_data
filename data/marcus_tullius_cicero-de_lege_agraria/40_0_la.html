<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

omnes terras Cn. Pompeio atque omnia maria esse permissa. Simile vero est multa committi et condonari
omnia, labori et negotio praeponi an praedae et quaestui, mitti ad socios liberandos an ad opprimendos!
Denique, si qui est honos singularis, nihilne interest, utrum populus Romanus eum, cui velit, deferat, an is impudenter populo Romano per legis fraudem surripiatur?</p>
</section>
<section class="div2">
<p><span class="br"></span><span class="lineNumber">47</span><span class="br"></span>XVIII. Intellexistis, quot res et quantas decemviri
legis permissu vendituri sint. Non est satis. Cum se sociorum, cum exterarum nationum, cum regum sanguine implerint, incidant nervos populi Romani, adhibeant manus vectigalibus vestris, irrumpant in aerarium. Sequitur enim caput, quo capite ne permittit
quidem, si forte desit pecunia, quae tanta ex superioribus recipi potest, ut deesse non debeat, sed, plane quasi ea res vobis saluti futura sit, ita cogit atque imperat, ut decemviri vestra vectigalia vendant
<span class="br"></span><span class="lineNumber">48</span><span class="br"></span>nominatim. Quam tu mihi ex ordine recita de legis scripto populi Romani auctionem; quam mehercule ego praeconi huic ipsi luctuosam et acerbam praedicationem
futuram puto.—Ut in suis rebus, ita in re publica luxuriosus nepos, qui prius silvas vendat quam vineas! Italiam percensuisti; perge in Siciliam.—




</p></section><notes></notes></section>