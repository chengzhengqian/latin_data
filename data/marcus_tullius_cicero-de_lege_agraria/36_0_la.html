<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

veste, supellectili, ceteris rebus. Quid dicam? invidiosum
putasse hoc fore, si omnia nominasset? Non metuit invidiam. Quid ergo? Longum putavit et timuit, ne quid praeteriret; ascripsit “<span class="sc">aliudve quid,</span>” qua brevitate rem nullam esse exceptam videtis. Quicquid igitur sit extra Italiam, quod publicum
populi Romani factum sit L. Sulla Q. Pompeio consulibus aut postea, id decemviros iubet vendere.
<span class="br"></span><span class="lineNumber">39</span><span class="br"></span>Hoc capite, Quirites, omnes gentes, nationes, provincias,
regna decemvirum dicioni, iudicio potestatique
permissa et condonata esse dico. Primum hoc quaero, ecqui tandem locus usquam sit, quem non possint decemviri dicere publicum populi Romani esse factum. Nam cum idem possit iudicare, qui dixerit, quid est, quod non liceat ei dicere, cui liceat eidem iudicare? Commodum erit Pergamum, Smyrnam, Tralles, Ephesum, Miletum, Cyzicum, totam denique Asiam, quae post L. Sullam Q. Pompeium
consules recuperata sit, populi Romani factam
<span class="br"></span><span class="lineNumber">40</span><span class="br"></span>esse dicere; utrum oratio ad eius rei disputationem deerit, an, cum idem et disseret et iudicabit, impelli non poterit, ut falsum iudicet? an, si condemnare Asiam nolet, terrorem damnationis et minas non, quanti volet, aestimabit? Quid? quod disputari contra nullo pacto potest, quoniam statutum a nobis est et
</p></section><notes></notes></section>