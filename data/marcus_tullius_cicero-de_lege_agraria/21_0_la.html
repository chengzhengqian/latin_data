<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

legem agrariam tribunos plebis designatos conscribere, cupiebam, quid cogitarent, cognoscere; etenim arbitrabar, quoniam eodem anno gerendi nobis essent magistratus, esse aliquam oportere inter nos rei publicae
<span class="br"></span><span class="lineNumber">21</span><span class="br"></span>bene administrandae societatem. Cum familiariter
me in eorum sermonem insinuarem ac darem, celabar, excludebar, et, cum ostenderem, si lex utilis plebi Romanae mihi videretur, auctorem me atque adiutorem futurum, tamen aspernabantur hanc liberalitatem meam; negabant me adduci posse, ut ullam largitionem probarem. Finem feci offerendi mei, ne forte mea sedulitas aut insidiosa aut impudens videretur. Interea non desistebant clam inter se convenire, privatos quosdam adhibere, ad suos coetus occultos noctem adiungere et solitudinem. Quibus rebus quanto in metu fuerimus, ex vestra sollicitudine, in qua illis temporibus fuistis, facile adsequi coniectura
<span class="br"></span><span class="lineNumber">13</span><span class="br"></span>poteritis. Ineunt tandem magistratus tribuni plebis; contio valde expectatur P. Rulli, quod et princeps erat agrariae legis et truculentius se gerebat quam ceteri. Iam designatus alio vultu, alio vocis sono, alio incessu esse meditabatur, vestitu obsoletiore, corpore inculto et horrido, capillatior quam ante barbaque maiore, ut oculis et adspectu denuntiare omnibus vim tribuniciam
et minitari rei publicae videretur. Legem hominis contionemque expectabam; lex initio nulla proponitur, contionem in pridie Idus<a class="footnoteLink" href="#note_LCL240_382_1" id="target_note_LCL240_382_1"><sup>1</sup></a> advocari iubet.




</p></section><notes><section class="footnotes"><ul><li class="note" id="note_LCL240_382_1"><a class="footnoteCrossrefLink" href="#target_note_LCL240_382_1" title="Click to highlight in text"><sup class="lineRef">1</sup>in primis <span class="italic"><span class="sc">mss</span></span>.: <span class="italic">corrected by Madvig</span>.</a></li><script type="text/javascript">document.getElementById('note_LCL240_382_1').style.display = "none";</script></ul></section></notes></section>