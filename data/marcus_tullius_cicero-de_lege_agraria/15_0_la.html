<section class="div1 language" lang="la"><header><hgroup><h1>Cicero</h1></hgroup></header><section class="div2">
<h2><span class="ac">De Lege Agraria Oratio Secunda<span class="linebreak"></span>
Contra P. Servilium Rullum Tr. Pleb. Ad Populum</span></h2>
<p><span class="br"></span><span class="lineNumber">1</span><span class="br"></span>I. Est hoc in more positum, Quirites, institutoque maiorum, ut ei, qui beneficio vestro imagines familiae suae consecuti sunt, eam primam habeant contionem, qua gratiam beneficii vestri cum suorum laude coniungant.
Qua in oratione non nulli aliquando digni maiorum loco reperiuntur, plerique autem hoc perficiunt,
ut tantum maioribus eorum debitum esse videatur, unde etiam, quod posteris solveretur, redundaret.
Mihi, Quirites, apud vos de meis maioribus dicendi facultas non datur, non quo non tales fuerint, quales nos illorum sanguine creatos disciplinisque institutos videtis, sed quod laude populari atque honoris
<span class="br"></span><span class="lineNumber">2</span><span class="br"></span>vestri luce caruerunt. De me autem ipso vereor ne arrogantis sit apud vos dicere, ingrati tacere. Nam et, quibus studiis hanc dignitatem consecutus sim, memet ipsum commemorare perquam grave est, et silere de tantis vestris beneficiis nullo modo possum. Quare adhibebitur a me certa ratio moderatioque




</p></section><notes></notes></section>