<section class="div1 language" lang="la"><header><hgroup><h1>Virgil</h1></hgroup></header><section class="div2">
<p>
<span class="sc">tityrus</span>
</p>
<p class="lineGroup">
<span class="line">Urbem, quam dicunt Romam, Meliboee, putavi</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>stultus ego huic nostrae similem, quo saepe solemus</span><span class="linebreak"></span>
<span class="line">pastores ovium teneros depellere fetus.</span><span class="linebreak"></span>
<span class="line">sic canibus catulos similes, sic matribus haedos</span><span class="linebreak"></span>
<span class="line">noram, sic parvis componere magna solebam.</span><span class="linebreak"></span>
<span class="line">verum haec tantum alias inter caput extulit urbes,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>quantum lenta solent inter viburna cupressi.</span><span class="linebreak"></span>
</p>
<p>
<span class="sc">meliboeus</span>
</p>
<p class="lineGroup">
<span class="line">Et quae tanta fuit Romam tibi causa videndi?</span><span class="linebreak"></span>
</p>
<p>
<span class="sc">tityrus</span>
</p>
<p class="lineGroup">
<span class="line">Libertas, quae sera tamen respexit inertem,</span><span class="linebreak"></span>
<span class="line">candidior postquam tondenti barba cadebat,</span><span class="linebreak"></span>
<span class="line">respexit tamen et longo post tempore venit,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>postquam nos Amaryllis habet, Galatea reliquit.</span><span class="linebreak"></span>
<span class="line">namque, fatebor enim, dum me Galatea tenebat,</span><span class="linebreak"></span>
<span class="line">nec spes libertatis erat, nec cura peculi.</span><span class="linebreak"></span>
<span class="line">quamvis multa meis exiret victima saeptis,</span><span class="linebreak"></span>
<span class="line">pinguis et ingratae premeretur caseus urbi,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>non umquam gravis aere domum mihi dextra redibat.</span><span class="linebreak"></span>
</p>
<p>
<span class="sc">meliboeus</span>
</p>
<p class="lineGroup">
<span class="line">Mirabar, quid maesta deos, Amarylli, vocares,</span><span class="linebreak"></span>
<span class="line">cui pendere sua patereris in arbore poma:</span><span class="linebreak"></span>
<span class="line">Tityrus hinc aberat. ipsae te, Tityre, pinus,</span><span class="linebreak"></span>
<span class="line">ipsi te fontes, ipsa haec arbusta vocabant.</span><span class="linebreak"></span>
</p>
<p>
<span class="sc">tityrus</span>
</p>
<p class="lineGroup">
<span class="line"><span class="br"></span><span class="lineNumber">40</span><span class="br"></span>Quid facerem? neque servitio me exire licebat</span><span class="linebreak"></span>
<span class="line">nec tam praesentis alibi cognoscere divos.</span><span class="linebreak"></span>
</p>
</section><notes></notes></section>