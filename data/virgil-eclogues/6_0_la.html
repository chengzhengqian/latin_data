<section class="div1 language" lang="la"><header><hgroup><h1>Virgil</h1></hgroup></header><section class="div2">
<p class="lineGroup">
<span class="line">capreoli, sparsis etiam nunc pellibus albo;</span><span class="linebreak"></span>
<span class="line">bina die siccant ovis ubera; quos tibi servo.</span><span class="linebreak"></span>
<span class="line">iam pridem a me illos abducere Thestylis orat;</span><span class="linebreak"></span>
<span class="line">et faciet, quoniam sordent tibi munera nostra.</span><span class="linebreak"></span>
<span class="line indent2"><span class="br"></span><span class="lineNumber">45</span><span class="br"></span> “Huc ades, o formose puer: tibi lilia plenis</span><span class="linebreak"></span>
<span class="line">ecce ferunt Nymphae calathis; tibi candida Nais,</span><span class="linebreak"></span>
<span class="line">pallentis violas et summa papavera carpens,</span><span class="linebreak"></span>
<span class="line">narcissum et florem iungit bene olentis anethi;</span><span class="linebreak"></span>
<span class="line">tum, casia atque aliis intexens suavibus herbis,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>mollia luteola pingit vaccinia caltha.</span><span class="linebreak"></span>
<span class="line">ipse ego cana legam tenera lanugine mala</span><span class="linebreak"></span>
<span class="line">castaneasque nuces, mea quas Amaryllis amabat;</span><span class="linebreak"></span>
<span class="line">addam cerea pruna (honos erit huic quoque pomo);</span><span class="linebreak"></span>
<span class="line">et vos, o lauri, carpam et te, proxima myrte,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>sic positae quoniam suavis miscetis odores.</span><span class="linebreak"></span>
<span class="line indent2">“Rusticus es, Corydon; nec munera curat Alexis,</span><span class="linebreak"></span>
<span class="line">nec, si muneribus certes, concedat Iollas.</span><span class="linebreak"></span>
<span class="line">heu heu, quid volui misero mihi? floribus Austrum</span><span class="linebreak"></span>
<span class="line">perditus et liquidis immisi fontibus apros.</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>quem fugis, a! demens? habitarunt di quoque silvas</span><span class="linebreak"></span>
<span class="line">Dardaniusque Paris. Pallas, quas condidit arces,</span><span class="linebreak"></span>
<span class="line">ipsa colat: nobis placeant ante omnia silvae.</span><span class="linebreak"></span>
<span class="line">torva leaena lupum sequitur, lupus ipse capellam,</span><span class="linebreak"></span>
<span class="line">florentem cytisum sequitur lasciva capella,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>te Corydon, o Alexi: trahit sua quemque voluptas.</span><span class="linebreak"></span>
<span class="line">aspice, aratra iugo referunt suspensa iuvenci,</span><span class="linebreak"></span>
<span class="line">et sol crescentis decedens duplicat umbras:</span><span class="linebreak"></span>
<span class="line">me tamen urit amor; quis enim modus adsit amori?</span><span class="linebreak"></span>
<span class="line">a, Corydon, Corydon, quae te dementia cepit!</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>semiputata tibi frondosa vitis in ulmo est.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_34_56"><sup class="lineRef">56</sup>es <span class="italic">P</span>
<span class="sc">2</span>: est <span class="italic">PR</span>
</li><li class="note text" id="note_LCL063_34_70"><sup class="lineRef">70</sup>est <span class="italic">R</span>: <span class="italic">om. P</span>
</li></ul></section></notes></section>