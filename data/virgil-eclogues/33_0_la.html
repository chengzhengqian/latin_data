<section class="div1 language" lang="la"><header><hgroup><h1>Virgil</h1></hgroup></header><section class="div2">
<p>
<span class="sc">moeris</span>
</p>
<p class="lineGroup">
<span class="line">Omnia fert aetas, animum quoque; saepe ego longos</span><span class="linebreak"></span>
<span class="line">cantando puerum memini me condere soles:</span><span class="linebreak"></span>
<span class="line">nunc oblita mihi tot carmina: vox quoque Moerin</span><span class="linebreak"></span>
<span class="line">iam fugit ipsa; lupi Moerin videre priores.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>sed tamen ista satis referet tibi saepe Menalcas.</span><span class="linebreak"></span>
</p>
<p>
<span class="sc">lycidas</span>
</p>
<p class="lineGroup">
<span class="line">Causando nostros in longum ducis amores.</span><span class="linebreak"></span>
<span class="line">et nunc omne tibi stratum silet aequor, et omnes,</span><span class="linebreak"></span>
<span class="line">aspice, ventosi ceciderunt murmuris aurae.</span><span class="linebreak"></span>
<span class="line">hinc adeo media est nobis via; namque sepulcrum</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>incipit apparere Bianoris. hic, ubi densas</span><span class="linebreak"></span>
<span class="line">agricolae stringunt frondes, hic, Moeri, canamus;</span><span class="linebreak"></span>
<span class="line">hic haedos depone, tamen veniemus in urbem.</span><span class="linebreak"></span>
<span class="line">aut si, nox pluviam ne colligat ante, veremur,</span><span class="linebreak"></span>
<span class="line">cantantes licet usque (minus via laedit) eamus;</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>cantantes ut eamus, ego hoc te fasce levabo.</span><span class="linebreak"></span>
</p>
<p>
<span class="sc">moeris</span>
</p>
<p class="lineGroup">
<span class="line">Desine plura, puer, et quod nunc instat agamus;</span><span class="linebreak"></span>
<span class="line">carmina tum melius, cum venerit ipse, canemus.</span><span class="linebreak"></span>
</p>
</section>
<section class="div2">
<h2>X</h2>
<p class="lineGroup">
<span class="line"><span class="marginNote left"><span class="sc">mp</span></span> Extremum hunc, Arethusa, mihi concede laborem:</span><span class="linebreak"></span>
<span class="line">pauca meo Gallo, sed quae legat ipsa Lycoris,</span><span class="linebreak"></span>
<span class="line">carmina sunt dicenda: neget quis carmina Gallo?</span><span class="linebreak"></span>
<span class="line">sic tibi, cum fluctus subterlabere Sicanos,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Doris amara suam non intermisceat undam,</span><span class="linebreak"></span>
<span class="line">incipe; sollicitos Galli dicamus amores,</span><span class="linebreak"></span>
<span class="line">dum tenera attondent simae virgulta capellae.</span><span class="linebreak"></span>
</p>
</section><notes></notes></section>