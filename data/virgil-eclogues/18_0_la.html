<section class="div1 language" lang="la"><header><hgroup><h1>Virgil</h1></hgroup></header><section class="div2">
<p>
<span class="sc">mopsus</span>
</p>
<p class="lineGroup">
<span class="line">An quicquam nobis tali sit munere maius?</span><span class="linebreak"></span>
<span class="line">et puer ipse fuit cantari dignus, et ista</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>iam pridem Stimichon laudavit carmina nobis.</span><span class="linebreak"></span>
</p>
<p>
<span class="sc">menalcas</span>
</p>
<p class="lineGroup">
<span class="line">“Candidus insuetum miratur limen Olympi</span><span class="linebreak"></span>
<span class="line">sub pedibusque videt nubes et sidera Daphnis.</span><span class="linebreak"></span>
<span class="line">ergo alacris silvas et cetera rura voluptas</span><span class="linebreak"></span>
<span class="line">Panaque pastoresque tenet Dryadasque puellas.</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>nec lupus insidias pecori nec retia cervis</span><span class="linebreak"></span>
<span class="line">ulla dolum meditantur; amat bonus otia Daphnis.</span><span class="linebreak"></span>
<span class="line">ipsi laetitia voces ad sidera iactant</span><span class="linebreak"></span>
<span class="line">intonsi montes; ipsae iam carmina rupes,</span><span class="linebreak"></span>
<span class="line">ipsa sonant arbusta: ‘deus, deus ille, Menalca!’</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>sis bonus o felixque tuis! en quattuor aras:</span><span class="linebreak"></span>
<span class="line">ecce duas tibi, Daphni, duas altaria Phoebo.</span><span class="linebreak"></span>
<span class="line">pocula bina novo spumantia lacte quotannis</span><span class="linebreak"></span>
<span class="line">craterasque duo statuam tibi pinguis olivi,</span><span class="linebreak"></span>
<span class="line">et multo in primis hilarans convivia Baccho</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>(ante focum, si frigus erit, si messis, in umbra)</span><span class="linebreak"></span>
<span class="line">vina novum fundam calathis Ariusia nectar.</span><span class="linebreak"></span>
<span class="line">cantabunt mihi Damoetas et Lyctius Aegon;</span><span class="linebreak"></span>
<span class="line">saltantis Satyros imitabitur Alphesiboeus.</span><span class="linebreak"></span>
<span class="line indent2">“Haec tibi semper erunt, et cum sollemnia vota</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>reddemus Nymphis, et cum lustrabimus agros.</span><span class="linebreak"></span>
<span class="line">dum iuga montis aper, fluvios dum piscis amabit,</span><span class="linebreak"></span>
<span class="line">dumque thymo pascentur apes, dum rore cicadae,</span><span class="linebreak"></span>
<span class="line">semper honos nomenque tuum laudesque manebunt.</span><span class="linebreak"></span>
<span class="line">ut Baccho Cererique, tibi sic vota quotannis</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>agricolae facient; damnabis tu quoque votis.”</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_58_80"><sup class="lineRef">80</sup>votis <span class="italic">P</span>: voti <span class="italic">R</span>
</li></ul></section></notes></section>