<section class="div1 language" lang="la"><header><hgroup><h1>Virgil</h1></hgroup></header><section class="div2">
<p class="lineGroup">
<span class="line indent2">Hinc lapides Pyrrhae iactos, Saturnia regna,</span><span class="linebreak"></span>
<span class="line">Caucasiasque refert volucris furtumque Promethei.</span><span class="linebreak"></span>
<span class="line">his adiungit, Hylan nautae quo fonte relictum</span><span class="linebreak"></span>
<span class="line">clamassent, ut litus “Hyla, Hyla” omne sonaret;</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>et fortunatam, si numquam armenta fuissent,</span><span class="linebreak"></span>
<span class="line">Pasiphaën nivei solatur amore iuvenci.</span><span class="linebreak"></span>
<span class="line">a, virgo infelix, quae te dementia cepit!</span><span class="linebreak"></span>
<span class="line"><span class="marginNote left"><span class="sc">mpr</span></span> Proetides implerunt falsis mugitibus agros,</span><span class="linebreak"></span>
<span class="line">at non tam turpis pecudum tamen ulla secuta</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>concubitus, quamvis collo timuisset aratrum</span><span class="linebreak"></span>
<span class="line">et saepe in levi quaesisset cornua fronte.</span><span class="linebreak"></span>
<span class="line">a, virgo infelix, tu nunc in montibus erras:</span><span class="linebreak"></span>
<span class="line">ille latus niveum molli fultus hyacintho</span><span class="linebreak"></span>
<span class="line">ilice sub nigra pallentis ruminat herbas</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>aut aliquam in magno sequitur grege. “claudite, Nymphae,</span><span class="linebreak"></span>
<span class="line">Dictaeae Nymphae, nemorum iam claudite saltus,</span><span class="linebreak"></span>
<span class="line">si qua forte ferant oculis sese obvia nostris</span><span class="linebreak"></span>
<span class="line">errabunda bovis vestigia; forsitan illum</span><span class="linebreak"></span>
<span class="line">aut herba captum viridi aut armenta secutum</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>perducant aliquae stabula ad Gortynia vaccae.”</span><span class="linebreak"></span>
<span class="line indent2">Tum canit Hesperidum miratam mala puellam;</span><span class="linebreak"></span>
<span class="line">tum Phaëthontiadas musco circumdat amarae</span><span class="linebreak"></span>
<span class="line">corticis atque solo proceras erigit alnos.</span><span class="linebreak"></span>
<span class="line">tum canit, errantem Permessi ad flumina Gallum</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Aonas in montis ut duxerit una sororum,</span><span class="linebreak"></span>
<span class="line">utque viro Phoebi chorus adsurrexerit omnis;</span><span class="linebreak"></span>
<span class="line">ut Linus haec illi divino carmine pastor,</span><span class="linebreak"></span>
<span class="line">floribus atque apio crinis ornatus amaro,</span><span class="linebreak"></span>
<span class="line">dixerit: “hos tibi dant calamos, en accipe, Musae,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Ascraeo quos ante seni, quibus ille solebat</span><span class="linebreak"></span>
</p></section><notes></notes></section>