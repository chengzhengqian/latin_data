<section class="div1 language" lang="la"><header><hgroup><h1>Virgil</h1></hgroup></header><section class="div2">
<p class="lineGroup">
<span class="line">quam sibi quae Vari praescripsit pagina nomen.</span><span class="linebreak"></span>
<span class="line indent2">Pergite, Pierides. Chromis et Mnasyllos in antro</span><span class="linebreak"></span>
<span class="line">Silenum pueri somno videre iacentem,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>inflatum hesterno venas, ut semper, Iaccho;</span><span class="linebreak"></span>
<span class="line">serta procul, tantum capiti delapsa, iacebant</span><span class="linebreak"></span>
<span class="line">et gravis attrita pendebat cantharus ansa.</span><span class="linebreak"></span>
<span class="line">adgressi (nam saepe senex spe carminis ambo</span><span class="linebreak"></span>
<span class="line">luserat) iniciunt ipsis ex vincula sertis.</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>addit se sociam timidisque supervenit Aegle,</span><span class="linebreak"></span>
<span class="line">Aegle, Naiadum pulcherrima, iamque videnti</span><span class="linebreak"></span>
<span class="line"><span class="marginNote left"><span class="sc">pr</span></span> sanguineis frontem moris et tempora pingit.</span><span class="linebreak"></span>
<span class="line">ille dolum ridens “quo vincula nectitis?” inquit.</span><span class="linebreak"></span>
<span class="line">“solvite me, pueri: satis est potuisse videri.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>carmina, quae vultis, cognoscite; carmina vobis,</span><span class="linebreak"></span>
<span class="line">huic aliud mercedis erit.” simul incipit ipse.</span><span class="linebreak"></span>
<span class="line">tum vero in numerum Faunosque ferasque videres</span><span class="linebreak"></span>
<span class="line">ludere, tum rigidas motare cacumina quercus;</span><span class="linebreak"></span>
<span class="line">nec tantum Phoebo gaudet Parnasia rupes,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>nec tantum Rhodope miratur et Ismarus Orphea.</span><span class="linebreak"></span>
<span class="line indent2">Namque canebat, uti magnum per inane coacta</span><span class="linebreak"></span>
<span class="line">semina terrarumque animaeque marisque fuissent</span><span class="linebreak"></span>
<span class="line">et liquidi simul ignis; ut his ex omnia primis,</span><span class="linebreak"></span>
<span class="line">omnia et ipse tener mundi concreverit orbis;</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>tum durare solum et discludere Nerea ponto</span><span class="linebreak"></span>
<span class="line">coeperit et rerum paulatim sumere formas;</span><span class="linebreak"></span>
<span class="line">iamque novum terrae stupeant lucescere solem,</span><span class="linebreak"></span>
<span class="line">altius utque cadant summotis nubibus imbres,</span><span class="linebreak"></span>
<span class="line">incipiant silvae cum primum surgere cumque</span><span class="linebreak"></span>
<span class="line">rara per ignaros errent animalia montis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_62_33"><sup class="lineRef">33</sup>ex omnia <span class="italic">P</span>: exordia <span class="italic">R</span>
</li><li class="note text" id="note_LCL063_62_34"><sup class="lineRef">34</sup>omnia <span class="italic">R</span>: omnisa <span class="italic">P</span> (<span class="italic">conflation of variants</span>)</li><li class="note text" id="note_LCL063_62_38"><sup class="lineRef">38</sup>utque <span class="italic">R</span>: atque <span class="italic">P</span>
</li><li class="note text" id="note_LCL063_62_40"><sup class="lineRef">40</sup>ignaros <span class="italic">R</span>: ignotos <span class="italic">P</span>
</li></ul></section></notes></section>