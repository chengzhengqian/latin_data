<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">novi consilium, novi Stilichonis in omnes</span><span class="linebreak"></span>
<span class="line">aequalem casus animum: penetrabit harenas,</span><span class="linebreak"></span>
<span class="line">inveniet virtute viam.”</span><span class="linebreak"></span>
<span class="line indent12"><span class="br"></span><span class="lineNumber">320</span><span class="br"></span>Sic divus et inde</span><span class="linebreak"></span>
<span class="line">sic natus: “iussis, genitor, parebitur ultro.</span><span class="linebreak"></span>
<span class="line">amplector praecepta libens, nec carior alter</span><span class="linebreak"></span>
<span class="line">cognato Stilichone mihi. commissa profanus</span><span class="linebreak"></span>
<span class="line">ille luat; redeat iam tutior Africa fratri.”</span><span class="linebreak"></span>
<span class="line indent2"><span class="br"></span><span class="lineNumber">325</span><span class="br"></span>Talia dum longo secum sermone retexunt,</span><span class="linebreak"></span>
<span class="line">Hesperiam pervenit avus castumque cubile</span><span class="linebreak"></span>
<span class="line">ingreditur, Tyrio quo fusus Honorius ostro</span><span class="linebreak"></span>
<span class="line">carpebat teneros Maria cum coniuge somnos.</span><span class="linebreak"></span>
<span class="line">adsistit capiti; tunc sic per somnia fatur:</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">330</span><span class="br"></span>“Tantane devictos tenuit fiducia Mauros,</span><span class="linebreak"></span>
<span class="line">care nepos? iterum post me coniurat in arma</span><span class="linebreak"></span>
<span class="line">progenies vesana Iubae bellumque resumit</span><span class="linebreak"></span>
<span class="line">victoris cum stirpe sui? Firmumne iacentem</span><span class="linebreak"></span>
<span class="line">obliti Libyam nostro sudore receptam</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>rursus habent? ausus Latio contendere Gildo</span><span class="linebreak"></span>
<span class="line">germani nec fata timet? nunc ire profecto,</span><span class="linebreak"></span>
<span class="line">nunc vellem notosque senex ostendere vultus:</span><span class="linebreak"></span>
<span class="line">nonne meam fugiet Maurus cum viderit umbram?</span><span class="linebreak"></span>
<span class="line">quid dubitas? exsurge toris, invade rebellem,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>captivum mihi redde meum. desiste morari.</span><span class="linebreak"></span>
<span class="line">hoc generi fatale tuo: dum sanguis in orbe</span><span class="linebreak"></span>
<span class="line">noster erit, semper pallebit regia Bocchi.</span><span class="linebreak"></span>
<span class="line">iungantur spoliis Firmi Gildonis opima;</span><span class="linebreak"></span>
</p></section><notes></notes></section>