<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">480</span><span class="br"></span>impetus; adripiunt naves ipsique rudentes</span><span class="linebreak"></span>
<span class="line">expediunt et vela legunt et cornua summis</span><span class="linebreak"></span>
<span class="line">adsociant malis; quatitur Tyrrhena tumultu</span><span class="linebreak"></span>
<span class="line">ora nec Alpheae capiunt navalia Pisae:</span><span class="linebreak"></span>
<span class="line">sic Agamemnoniam vindex cum Graecia classem</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>solveret, innumeris fervebat vocibus Aulis.</span><span class="linebreak"></span>
<span class="line">non illos strepitus impendentisque procellae</span><span class="linebreak"></span>
<span class="line">signa nec adventus dubii deterruit Austri.</span><span class="linebreak"></span>
<span class="line">“vellite” proclamant “socii, iam vellite funem.</span><span class="linebreak"></span>
<span class="line">per vada Gildonem quamvis adversa petamus.</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>ad bellum nos trudat hiems per devia ponti.</span><span class="linebreak"></span>
<span class="line">quassatis cupio tellurem figere rostris.</span><span class="linebreak"></span>
<span class="line">heu nimium segnes, cauta qui mente notatis,</span><span class="linebreak"></span>
<span class="line">si revolant mergi, graditur si litore cornix.</span><span class="linebreak"></span>
<span class="line">ora licet maculis adsperserit occiduus sol</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>lunaque conceptis livescat turgida Cauris</span><span class="linebreak"></span>
<span class="line">et contusa vagos iaculentur sidera crines;</span><span class="linebreak"></span>
<span class="line">imbribus umescant Haedi nimbosaque Taurum</span><span class="linebreak"></span>
<span class="line">ducat Hyas totusque fretis descendat Orion:</span><span class="linebreak"></span>
<span class="line">certa fides caeli, sed maior Honorius auctor;</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>illius auspiciis inmensa per aequora miles,</span><span class="linebreak"></span>
<span class="line">non Plaustris Arctove regor. contemne Booten,</span><span class="linebreak"></span>
<span class="line">navita, turbinibus mediis permitte carinas.</span><span class="linebreak"></span>
<span class="line">si mihi tempestas Libyam ventique negabunt,</span><span class="linebreak"></span>
<span class="line">Augusti Fortuna dabit.”</span><span class="linebreak"></span>
<span class="line indent14">Iam classis in altum</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>provehitur; dextra Ligures, Etruria laeva</span><span class="linebreak"></span>
<span class="line">linquitur et caecis vitatur Corsica saxis.</span><span class="linebreak"></span>
<span class="line">humanae specie plantae se magna figurat</span><span class="linebreak"></span>
<span class="line">insula (Sardiniam veteres dixere coloni),</span><span class="linebreak"></span>
<span class="line">dives ager frugum, Poenos Italosve petenti</span><span class="linebreak"></span>
</p></section><notes></notes></section>