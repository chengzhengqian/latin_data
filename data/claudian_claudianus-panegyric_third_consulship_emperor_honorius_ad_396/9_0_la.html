<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">natorum per regna venis, qui mente serena</span><span class="linebreak"></span>
<span class="line">maturoque regunt iunctas moderamine gentes,</span><span class="linebreak"></span>
<span class="line">saecula qui rursus formant meliore metallo.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>luget Avarities Stygiis innexa catenis</span><span class="linebreak"></span>
<span class="line">cumque suo demens expellitur Ambitus auro.</span><span class="linebreak"></span>
<span class="line">non dominantur opes nec corrumpentia sensus</span><span class="linebreak"></span>
<span class="line">dona valent: emitur sola virtute potestas.</span><span class="linebreak"></span></p>
<p class="lineGroup"><span class="line indent1">Unanimi fratres, quorum mare terraque fatis</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>debetur, quodcumque manus evasit avitas,</span><span class="linebreak"></span>
<span class="line">quod superest patri: vobis iam Mulciber arma</span><span class="linebreak"></span>
<span class="line">praeparat et Sicula Cyclops incude laborat,</span><span class="linebreak"></span>
<span class="line">Brontes innumeris exasperat aegida signis,</span><span class="linebreak"></span>
<span class="line">altum fulminea crispare in casside conum</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>festinat Steropes, nectit thoraca Pyragmon</span><span class="linebreak"></span>
<span class="line">ignifluisque gemit Lipare fumosa cavernis.</span><span class="linebreak"></span>
<span class="line">vobis Ionia virides Neptunus in alga</span><span class="linebreak"></span>
<span class="line">nutrit equos, qui summa freti per caerula possint</span><span class="linebreak"></span>
<span class="line">ferre viam segetemque levi percurrere motu,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>nesciat ut spumas nec proterat ungula culmos.</span><span class="linebreak"></span>
<span class="line">iam video Babylona rapi Parthumque coactum</span><span class="linebreak"></span>
<span class="line">non ficta trepidare fuga, iam Bactra teneri</span><span class="linebreak"></span>
<span class="line">legibus et famulis Gangen pallescere ripis</span><span class="linebreak"></span>
<span class="line">gemmatosque humilem dispergere Persida cultus.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>ite per extremum Tanaim pigrosque Triones,</span><span class="linebreak"></span>
<span class="line">ite per ardentem Libyam, superate vapores</span><span class="linebreak"></span>
<span class="line">solis et arcanos Nili deprendite fontes,</span><span class="linebreak"></span>
<span class="line">Herculeum finem, Bacchi transcurrite metas:</span><span class="linebreak"></span>
<span class="line">vestri iuris erit, quidquid complectitur axis.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>vobis Rubra dabunt pretiosas aequora conchas,</span><span class="linebreak"></span>
<span class="line">Indus ebur, ramos Panchaia, vellera Seres.</span><span class="linebreak"></span></p>
</section><notes></notes></section>