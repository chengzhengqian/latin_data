<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">certavere senes, cum tu genitoris amico</span><span class="linebreak"></span>
<span class="line">exceptus gremio mediam veherere per urbem</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>velaretque pios communis laurea currus!</span><span class="linebreak"></span>
<span class="line">quis non Luciferum roseo cum Sole videri</span><span class="linebreak"></span>
<span class="line">credidit aut iunctum Bromio radiare Tonantem?</span><span class="linebreak"></span>
<span class="line">floret cristatis exercitus undique turmis,</span><span class="linebreak"></span>
<span class="line">quisque sua te voce canens. praestringit aena</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>lux oculos, nudique seges Mavortia ferri</span><span class="linebreak"></span>
<span class="line">ingeminat splendore diem. pars nobilis arcu,</span><span class="linebreak"></span>
<span class="line">pars longe iaculis, pars comminus horrida contis;</span><span class="linebreak"></span>
<span class="line">hi volucres tollunt aquilas, hi picta draconum</span><span class="linebreak"></span>
<span class="line">colla levant, multusque tumet per nubila serpens</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>iratus stimulante Noto vivitque receptis</span><span class="linebreak"></span>
<span class="line">flatibus et vario mentitur sibila tractu.</span><span class="linebreak"></span></p>
<p class="lineGroup"><span class="line indent1">Ut ventum ad sedes, cunctos discedere tectis</span><span class="linebreak"></span>
<span class="line">dux iubet et generum compellat talibus ultro:</span><span class="linebreak"></span>
<span class="line">â€œbellipotens Stilicho, cuius mihi robur in armis,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>pace probata fides: quid enim per proelia gessi</span><span class="linebreak"></span>
<span class="line">te sine? quem merui te non sudante triumphum?</span><span class="linebreak"></span>
<span class="line">Odrysium pariter Getico foedavimus Hebrum</span><span class="linebreak"></span>
<span class="line">sanguine, Sarmaticas pariter prostravimus alas</span><span class="linebreak"></span>
<span class="line">Riphaeaque simul fessos porreximus artus</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>in glacie stantemque rota sulcavimus Histrum:</span><span class="linebreak"></span>
<span class="line">ergo age, me quoniam caelestis regia poscit,</span><span class="linebreak"></span>
<span class="line">tu curis succede meis, tu pignora solus</span><span class="linebreak"></span>
<span class="line">nostra fove: geminos dextra tu protege fratres.</span><span class="linebreak"></span>
</p></section><notes></notes></section>