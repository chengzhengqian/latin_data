<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">planitiem cursu, valles et concava saltu,</span><span class="linebreak"></span>
<span class="line">nec non in clipeo vigiles producere noctes,</span><span class="linebreak"></span>
<span class="line">in galea potare nives, nunc spicula cornu</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>tendere, nunc glandes Baleari spargere funda.</span><span class="linebreak"></span>
<span class="line">quoque magis nimium pugnae inflammaret amorem,</span><span class="linebreak"></span>
<span class="line">facta tui numerabat avi, quem litus adustae</span><span class="linebreak"></span>
<span class="line">horrescit Libyae ratibusque impervia Thule:</span><span class="linebreak"></span>
<span class="line">ille leves Mauros nec falso nomine Pictos</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>edomuit Scottumque vago mucrone secutus</span><span class="linebreak"></span>
<span class="line">fregit Hyperboreas remis audacibus undas</span><span class="linebreak"></span>
<span class="line">et geminis fulgens utroque sub axe tropacis</span><span class="linebreak"></span>
<span class="line">Tethyos alternae refluas calcavit harenas.</span><span class="linebreak"></span>
<span class="line">hos tibi virtutum stimulos, haec semina laudum,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>haec exempla dabat. non ocius hausit Achilles</span><span class="linebreak"></span>
<span class="line">semiferi praecepta senis, seu cuspidis artes</span><span class="linebreak"></span>
<span class="line">sive lyrae cantus medicas seu disceret herbas.</span><span class="linebreak"></span></p>
<p class="lineGroup"><span class="line indent3">Interea turbata fides, civilia rursus</span><span class="linebreak"></span>
<span class="line">bella tonant dubiumque quatit discordia mundum.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>pro crimen superum, longi pro dedecus aevi:</span><span class="linebreak"></span>
<span class="line">barbarus Hesperias exul possederat urbes</span><span class="linebreak"></span>
<span class="line">sceptraque deiecto dederat Romana clienti.</span><span class="linebreak"></span>
<span class="line">iam princeps molitur iter gentesque remotas</span><span class="linebreak"></span>
<span class="line"><span class="br"></span><span class="lineNumber">69</span><span class="br"></span>colligit Aurorae, tumidus quascumque pererrat</span><span class="linebreak"></span>
<span class="line">Euphrates, quas lustrat Halys, quas ditat Orontes;</span><span class="linebreak"></span>
<span class="line">turiferos Arabes saltus, vada Caspia Medi,</span><span class="linebreak"></span>
<span class="line">Armenii Phasin, Parthi liquere Niphaten.</span><span class="linebreak"></span></p>
<p class="lineGroup"><span class="line indent3">Quae tibi tum Martis rabies quantusque sequendi</span><span class="linebreak"></span>
<span class="line">ardor erat? quanto flagrabant pectora voto</span><span class="linebreak"></span>
</p></section><notes></notes></section>