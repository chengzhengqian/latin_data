<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">algentem pulsabat equum. nec mollia fesso</span><span class="linebreak"></span>
<span class="line">strata dedere torum; tenebris si caeca repressit</span><span class="linebreak"></span>
<span class="line">nox iter, aut spelaea subit metuenda ferarum</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>aut pastorali iacuit sub culmine fultus</span><span class="linebreak"></span>
<span class="line">cervicem clipeo. stat pallidus hospite magno</span><span class="linebreak"></span>
<span class="line">pastor et ignoto praeclarum nomine vultum</span><span class="linebreak"></span>
<span class="line">rustica sordenti genetrix ostendit alumno.</span><span class="linebreak"></span>
<span class="line">illa sub horrendis praedura cubilia silvis,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>illi sub nivibus somni curaeque laborque</span><span class="linebreak"></span>
<span class="line">pervigil hanc requiem terris, haec otia rebus</span><span class="linebreak"></span>
<span class="line">insperata dabant; illae tibi, Roma, salutem</span><span class="linebreak"></span>
<span class="line">Alpinae peperere casae.</span><span class="linebreak"></span>
<span class="line indent12">Iam foedera gentes</span><span class="linebreak"></span>
<span class="line">exuerant Latiique audita clade feroces</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Vindelicos saltus et Norica rura tenebant</span><span class="linebreak"></span>
<span class="line">ac veluti famuli, mendax quos mortis erilis</span><span class="linebreak"></span>
<span class="line">nuntius in luxum falso rumore resolvit,</span><span class="linebreak"></span>
<span class="line">dum marcent epulis atque inter vina chorosque</span><span class="linebreak"></span>
<span class="line">persultat vacuis effrena licentia tectis,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>si reducem dominum sors improvisa revexit,</span><span class="linebreak"></span>
<span class="line">haerent attoniti libertatemque perosus</span><span class="linebreak"></span>
<span class="line">conscia servilis praecordia concutit horror:</span><span class="linebreak"></span>
<span class="line">sic ducis adspectu cuncti stupuere rebelles,</span><span class="linebreak"></span>
<span class="line">inque uno princeps Latiumque et tota refulsit</span><span class="linebreak"></span>
<span class="line">Roma viro. frons laeta parum, non tristior aequo,</span><span class="linebreak"></span>
<span class="line"><span class="br"></span><span class="lineNumber">376</span><span class="br"></span>non deiecta malis, mixta sed nobilis ira:</span><span class="linebreak"></span>
<span class="line">qualis in Herculeo, quotiens infanda iubebat</span><span class="linebreak"></span>
<span class="line">Eurystheus, fuit ore dolor vel qualis in atram</span><span class="linebreak"></span>
<span class="line">sollicitus nubem maesto Iove cogitur aether.</span><span class="linebreak"></span>
<span class="line indent1"><span class="br"></span><span class="lineNumber">380</span><span class="br"></span>“Tantane vos” inquit “Getici fiducia belli</span><span class="linebreak"></span>
<span class="line">erigit? hinc animo frustra tumuistis inani?</span><span class="linebreak"></span>
<span class="line">non ita Romanum fati violentia nomen</span><span class="linebreak"></span>
</p></section><notes></notes></section>