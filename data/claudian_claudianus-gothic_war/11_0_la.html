<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">perbacchata domos nullis incendia causis</span><span class="linebreak"></span>
<span class="line">et numquam caelo spectatum impune cometem,</span><span class="linebreak"></span>
<span class="line">qui primum roseo Phoebi prolatus ab ortu,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>qua micat astrigera senior cum coniuge Cepheus;</span><span class="linebreak"></span>
<span class="line">inde Lycaoniam paulatim expulsus ad Arcton</span><span class="linebreak"></span>
<span class="line">crine vago Getici foedavit sidera Plaustri,</span><span class="linebreak"></span>
<span class="line">donec in exiguum moriens vanesceret ignem.</span><span class="linebreak"></span>
<span class="line indent1">Sed gravius mentes caesorum ostenta luporum</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>horrificant. duo quippe lupi sub principis ora,</span><span class="linebreak"></span>
<span class="line">dum campis exercet equos, violenter adorti</span><span class="linebreak"></span>
<span class="line">agmen et excepti telis inmane relatu</span><span class="linebreak"></span>
<span class="line">prodigium miramque notam duxere futuri.</span><span class="linebreak"></span>
<span class="line">nam simul humano geminas de corpore palmas</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>utraque perfossis emisit belua costis:</span><span class="linebreak"></span>
<span class="line">illo laeva tremens, hoc dextera ventre latebat</span><span class="linebreak"></span>
<span class="line">intentis ambae digitis et sanguine vivo.</span><span class="linebreak"></span>
<span class="line">scrutari si vera velis, fera nuntia Martis</span><span class="linebreak"></span>
<span class="line">ora sub Augusti casurum prodidit hostem,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>utque manus utero virides patuere retecto,</span><span class="linebreak"></span>
<span class="line">Romula post ruptas virtus sic emicat Alpes.</span><span class="linebreak"></span>
<span class="line">sed malus interpres rerum metus omne trahebat</span><span class="linebreak"></span>
<span class="line">augurium peiore via, truncataque membra</span><span class="linebreak"></span>
<span class="line">nutricemque lupam Romae regnoque minari.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>tunc reputant annos interceptoque volatu</span><span class="linebreak"></span>
<span class="line">vulturis incidunt properatis saecula metis.</span><span class="linebreak"></span>
<span class="line indent1">Solus erat Stilicho, qui desperantibus augur</span><span class="linebreak"></span>
<span class="line">sponderet meliora manu, dubiaeque salutis</span><span class="linebreak"></span>
</p></section><notes></notes></section>