<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">huc iter usque datur. quis iam post talia segnis</span><span class="linebreak"></span>
<span class="line">ambigat aut caelo dubitet parere vocanti?”</span><span class="linebreak"></span>
<span class="line indent1"><span class="br"></span><span class="lineNumber">550</span><span class="br"></span>Sic ait hortatusque suos belloque viaeque</span><span class="linebreak"></span>
<span class="line">instruit. attollunt vanos oracula fastus.</span><span class="linebreak"></span>
<span class="line">o semper tacita sortes ambage malignae</span><span class="linebreak"></span>
<span class="line">eventuque patens et nescia vatibus ipsis</span><span class="linebreak"></span>
<span class="line">veri sera fides! Ligurum regione suprema</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>pervenit ad fluvium miri cognominis “Urbem,”</span><span class="linebreak"></span>
<span class="line">atque illic domitus vix tandem interprete casu</span><span class="linebreak"></span>
<span class="line">agnovit dubiis inlusa vocabula fatis.</span><span class="linebreak"></span>
<span class="line indent1">Nec non et Stilicho pugnam poscentia movit</span><span class="linebreak"></span>
<span class="line">pleno castra gradu dictisque instigat euntes:</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>“nunc nunc, o socii, temeratae sumite tandem</span><span class="linebreak"></span>
<span class="line">Italiae poenas, obsessi principis armis</span><span class="linebreak"></span>
<span class="line">excusate nefas deploratumque Timavo</span><span class="linebreak"></span>
<span class="line">vulnus et Alpinum gladiis abolete pudorem.</span><span class="linebreak"></span>
<span class="line">hic est, quem totiens campis fudistis Achivis,</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>quem discors odiisque anceps civilibus orbis,</span><span class="linebreak"></span>
<span class="line">non sua vis tutata diu, dum foedera fallax</span><span class="linebreak"></span>
<span class="line">ludit et alternae periuria venditat aulae.</span><span class="linebreak"></span>
<span class="line">credite nunc omnes, quas dira Britannia gentes,</span><span class="linebreak"></span>
<span class="line">quas Hister, quas Rhenus alit, pendere paratas</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>in speculis: uno tot proelia vincite bello.</span><span class="linebreak"></span>
<span class="line">Romanum reparate decus molemque labantis</span><span class="linebreak"></span>
<span class="line">imperii fulcite umeris; hic omnia campus</span><span class="linebreak"></span>
</p></section><notes></notes></section>