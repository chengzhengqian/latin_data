<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">obliquisque tuens oculis non pertulit ultra,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>sed rupit rabidas accensa superbia voces:</span><span class="linebreak"></span>
<span class="line indent1">“Si non mentis inops fraudataque sensibus aetas</span><span class="linebreak"></span>
<span class="line">praeberet veniam, numquam haec opprobria linguae</span><span class="linebreak"></span>
<span class="line">turpia Danuvius me sospite ferret inultus.</span><span class="linebreak"></span>
<span class="line">anne, tot Augustos Hebro qui teste fugavi,</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>te patiar suadente fugam, cum cesserit omnis</span><span class="linebreak"></span>
<span class="line">obsequiis natura meis? subsidere nostris</span><span class="linebreak"></span>
<span class="line">sub pedibus montes, arescere vidimus amnes.</span><span class="linebreak"></span>
<span class="line">non ita di Getici faxint manesque parentum,</span><span class="linebreak"></span>
<span class="line">ut mea converso relegam vestigia cursu.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>hanc ego vel victor regno vel morte tenebo</span><span class="linebreak"></span>
<span class="line">victus humum. per tot populos urbesque cucurri,</span><span class="linebreak"></span>
<span class="line">fregi Alpes galeisque Padum victricibus hausi:</span><span class="linebreak"></span>
<span class="line">quid restat nisi Roma mihi? gens robore nostra</span><span class="linebreak"></span>
<span class="line">tum quoque pollebat, nullis cum fideret armis.</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>at nunc Illyrici postquam mihi tradita iura</span><span class="linebreak"></span>
<span class="line">meque suum fecere ducem, tot tela, tot enses,</span><span class="linebreak"></span>
<span class="line">tot galeas multo Thracum sudore paravi</span><span class="linebreak"></span>
<span class="line">inque meos usus vectigal vertere ferri</span><span class="linebreak"></span>
<span class="line">oppida legitimo iussu Romana coegi.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>sic me fata fovent; ipsi, quos omnibus annis</span><span class="linebreak"></span>
<span class="line">vastabam, servire dati: nocitura gementes</span><span class="linebreak"></span>
<span class="line">arma dabant flammisque diu mollitus et arte</span><span class="linebreak"></span>
<span class="line">in sua damna chalybs fabro lugente rubebat.</span><span class="linebreak"></span>
<span class="line">hortantes his adde deos. non somnia nobis</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>nec volucres, sed clara palam vox edita luco:</span><span class="linebreak"></span>
<span class="line">‘rumpe omnes, Alarice, moras; hoc impiger anno</span><span class="linebreak"></span>
<span class="line">Alpibus Italiae ruptis penetrabis ad urbem.’</span><span class="linebreak"></span>
</p></section><notes></notes></section>