<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">creditur Herculeis lucem renovasse lacertis</span><span class="linebreak"></span>
<span class="line">femina dilecti fatis impensa mariti;</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>et iuvenem spretae laniatum fraude novercae</span><span class="linebreak"></span>
<span class="line">non sine Circaeis Latonia reddidit herbis.</span><span class="linebreak"></span>
<span class="line">Cretaque, si verax narratur fabula, vidit</span><span class="linebreak"></span>
<span class="line">Minoum rupto puerum prodire sepulchro,</span><span class="linebreak"></span>
<span class="line">quem senior vates avium clangore repertum</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>gramine restituit: mirae nam munere sortis</span><span class="linebreak"></span>
<span class="line">dulcia mella necem, vitam dedit horridus anguis.</span><span class="linebreak"></span>
<span class="line">at tuus adventus non unum corpus ab umbris,</span><span class="linebreak"></span>
<span class="line">sed tot communi populos sub morte iacentes</span><span class="linebreak"></span>
<span class="line">totaque Tartareis e faucibus oppida traxit.</span><span class="linebreak"></span>
<span class="line indent1"><span class="br"></span><span class="lineNumber">450</span><span class="br"></span> Ipso Roma die (nec adhuc ostenditur auctor)</span><span class="linebreak"></span>
<span class="line">personuit venisse ducem, laetisque Quirites</span><span class="linebreak"></span>
<span class="line">vocibus auspicium certi plausere triumphi,</span><span class="linebreak"></span>
<span class="line">muniti Stilichone suo. quis gaudia vero</span><span class="linebreak"></span>
<span class="line">principis, amplexus alacris quis disserat aulae?</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>pulveris ambiguam nubem speculamur ab altis</span><span class="linebreak"></span>
<span class="line">turribus, incerti socios adportet an hostes</span><span class="linebreak"></span>
<span class="line">ille globus. mentem suspensa silentia librant,</span><span class="linebreak"></span>
<span class="line">donec pulvereo sub turbine sideris instar</span><span class="linebreak"></span>
<span class="line">emicuit Stilichonis apex et cognita fulsit</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>canities. gavisa repens per moenia clamor</span><span class="linebreak"></span>
<span class="line">tollitur “ipse venit.” portas secura per omnes</span><span class="linebreak"></span>
<span class="line">turba salutatis effunditur obvia signis.</span><span class="linebreak"></span>
<span class="line">non iam dilectus miseri nec falce per agros</span><span class="linebreak"></span>
</p></section><notes></notes></section>