<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1">Adspice, Roma, tuum iam vertice celsior hostem,</span><span class="linebreak"></span>
<span class="line">adspice quam rarum referens inglorius agmen</span><span class="linebreak"></span>
<span class="line">Italia detrusus eat quantumque priori</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>dissimilis, qui cuncta sibi cessura ruenti</span><span class="linebreak"></span>
<span class="line">pollicitus patrii numen iuraverat Histri</span><span class="linebreak"></span>
<span class="line">non nisi calcatis loricam ponere rostris.</span><span class="linebreak"></span>
<span class="line">o rerum fatique vices! qui foeda parabat</span><span class="linebreak"></span>
<span class="line">Romanas ad stupra nurus, sua pignora vidit</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>coniugibus permixta trahi; qui mente profundas</span><span class="linebreak"></span>
<span class="line">hauserat urbis opes, ultro victoribus ipse</span><span class="linebreak"></span>
<span class="line">praeda fuit; nostri quondam qui militis auro</span><span class="linebreak"></span>
<span class="line">adgressus temptare fidem, desertus ab omni</span><span class="linebreak"></span>
<span class="line">gente sua manibusque redit truncatus et armis.</span><span class="linebreak"></span>
<span class="line indent1"><span class="br"></span><span class="lineNumber">90</span><span class="br"></span>Hoc quoque, quod veniam leti valuere mereri,</span><span class="linebreak"></span>
<span class="line">si positis pendas odiis, ignoscere pulchrum</span><span class="linebreak"></span>
<span class="line">iam misero poenaeque genus vidisse precantem.</span><span class="linebreak"></span>
<span class="line">quae vindicta prior quam cum formido superbos</span><span class="linebreak"></span>
<span class="line">flectit et adsuetum spoliis adfligit egestas?</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>sed magis ex aliis fluxit clementia causis,</span><span class="linebreak"></span>
<span class="line">consulitur dum, Roma, tibi. tua cura coegit</span><span class="linebreak"></span>
<span class="line">inclusis aperire fugam, ne peior in arto</span><span class="linebreak"></span>
<span class="line">saeviret rabies venturae conscia mortis;</span><span class="linebreak"></span>
<span class="line">nec tanti nomen stirpemque abolere Getarum,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>ut propius peterere, fuit. procul arceat altus</span><span class="linebreak"></span>
<span class="line">Iuppiter, ut delubra Numae sedesque Quirini</span><span class="linebreak"></span>
<span class="line">barbaries oculis saltem temerare profanis</span><span class="linebreak"></span>
<span class="line">possit et arcanum tanti deprendere regni.</span><span class="linebreak"></span>
</p></section><notes></notes></section>