<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p><span class="sc">iii</span> Ut igitur in formis et figuris est aliquid perfectum et excellens, cuius ad cogitatam speciem imitando referuntur ea quae sub oculos ipsa<a class="footnoteLink" href="#note_LCL342_312_1" id="target_note_LCL342_312_1"><sup>1</sup></a> non cadunt, sic perfectae eloquentiae speciem animo videmus, <span class="br"></span><span class="lineNumber">10</span><span class="br"></span> effigiem auribus quaerimus. Has rerum formas appellat ἰδέας ille non intellegendi solum sed etiam dicendi gravissimus auctor et magister Plato, easque gigni negat et ait semper esse ac ratione et intellegentia contineri; cetera nasci, occidere, fluere, labi, nec diutius esse uno et eodem statu. Quicquid est igitur de quo ratione et via disputetur, id est ad ultimam sui generis formam speciemque redigendum.</p>
<span class="br"></span><span class="lineNumber">11</span><span class="br"></span><p>Ac video hanc primam ingressionem meam, non ex oratoriis<a class="footnoteLink" href="#note_LCL342_312_2" id="target_note_LCL342_312_2"><sup>2</sup></a> disputationibus ductam sed e media philosophia repetitam et ea quidem cum antiqua tum subobscura,<a class="footnoteLink" href="#note_LCL342_312_3" id="target_note_LCL342_312_3"><sup>3</sup></a> aut reprehensionis aliquid aut certe admirationis habituram. Nam aut mirabuntur quid haec pertineant ad ea quae quaerimus—quibus satis faciet res ipsa cognita, ut non sine causa alte repetita videatur—aut reprehendent quod inusitatas <span class="br"></span><span class="lineNumber">12</span><span class="br"></span> vias indagemus, tritas relinquamus. Ego autem et me saepe nova videri dicere intellego, cum pervetera dicam sed inaudita plerisque, et fateor me oratorem, si modo sim aut etiam quicumque sim, non ex rhetorum officinis, sed ex Academiae spatiis exstitisse. Illa enim sunt curricula multiplicium variorumque sermonum, in quibus Platonis primum</p>
</section><notes><section class="footnotes"><ul><li class="note" id="note_LCL342_312_1"><a class="footnoteCrossrefLink" href="#target_note_LCL342_312_1" title="Click to highlight in text"><sup class="lineRef">1</sup><span class="italic">fortasse</span> re ipsa. <span class="italic">Cf</span>. § <span class="italic">18</span>.</a></li><script type="text/javascript">document.getElementById('note_LCL342_312_1').style.display = "none";</script><li class="note" id="note_LCL342_312_2"><a class="footnoteCrossrefLink" href="#target_note_LCL342_312_2" title="Click to highlight in text"><sup class="lineRef">2</sup>oratoriis β, oratoris <span class="italic">L.</span></a></li><script type="text/javascript">document.getElementById('note_LCL342_312_2').style.display = "none";</script><li class="note" id="note_LCL342_312_3"><a class="footnoteCrossrefLink" href="#target_note_LCL342_312_3" title="Click to highlight in text"><sup class="lineRef">3</sup>ea . . . antiqua . . . subobscura <span class="italic">Bake</span>, eam . . . antiquam . . . subobscuram <span class="italic">L.</span></a></li><script type="text/javascript">document.getElementById('note_LCL342_312_3').style.display = "none";</script></ul></section></notes></section>