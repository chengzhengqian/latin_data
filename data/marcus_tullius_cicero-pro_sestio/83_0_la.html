<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p>LVII. Iam illa quanto cum gemitu populi Romani ab eodem paulo post in eadem fabula sunt acta!</p>
<blockquote><p>
<span class="line">O paterâ€”</span><span class="linebreak"></span>
</p></blockquote>
<p class="noindent">Me, me ille absentem ut patrem deplorandum putabat, quem Q. Catulus, quem multi alii saepe in senatu patrem patriae nominarant. Quanto cum fletu de illis nostris incendiis ac ruinis, cum patrem pulsum, patriam adflictam deploraret, domum incensam eversamque, sic egit, ut, demonstrata pristina fortuna cum se convertisset:</p>
<blockquote><p>
<span class="line">haec omnia vidi inflammari</span><span class="linebreak"></span>
</p></blockquote>
<span class="br"></span><span class="lineNumber">122</span><span class="br"></span><p class="noindent">fletum etiam inimicis atque invidis excitaret! Pro di immortales! quid? illa quem ad modum dixit idem! quae mihi quidem ita et acta et scripta videntur esse, ut vel a Q. Catulo, si revixisset, praeclare posse dici viderentur; is enim libere reprehendere et accusare populi non numquam temeritatem solebat aut errorem senatus:</p>
<p>O ingratifici Argivi, immunes Graii immemores benefici! Non erat illud quidem verum; non enim ingrati, sed miseri, quibus reddere salutem, a quo acceperant, non liceret, nec unus in quemquam umquam gratior quam in me universi; sed tamen illud scripsit disertissimus




</p></section><notes></notes></section>