<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ferendum, quam quod iam non per latrones suos, non per homines egestate et scelere perditos, sed per vos nobis, per optimos viros optimis civibus periculum inferre conantur et, quos lapidibus, quos ferro, quos facibus, quos vi, manu, copiis delere non potuerunt, hos vestra auctoritate, vestra religione, vestris sententiis se oppressuros arbitrantur. Ego autem, iudices, quoniam,<a class="footnoteLink" href="#note_LCL309_38_1" id="target_note_LCL309_38_1"><sup>1</sup></a> qua voce mihi in agendis gratiis commemorandoque eorum, qui de me optime meriti sunt, beneficio esse utendum putabam, ea nunc uti cogor in eorum periculis depellendis, iis potissimum vox haec serviat, quorum opera et mihi et vobis et populo Romano restituta est.</p>
</section>
<section class="div2">
<span class="br"></span><span class="lineNumber">3</span><span class="br"></span><p>II. Et quamquam a Q. Hortensio, clarissimo viro atque eloquentissimo, causa est P. Sesti perorata nihilque ab eo praetermissum est, quod aut pro re publica conquerendum fuit aut pro reo disputandum, tamen adgrediar ad dicendum, ne mea propugnatio ei potissimum defuisse videatur, per quem est perfectum, ne ceteris civibus deesset. Atque ego sic statuo, iudices, a me in hac causa atque hoc extremo dicendi loco pietatis potius quam defensionis, querellae quam eloquentiae, doloris quam ingenii partes <span class="br"></span><span class="lineNumber">4</span><span class="br"></span> esse susceptas. Itaque si aut acrius egero aut liberius, quam qui ante me dixerunt, peto a vobis, ut tantum orationi meae concedatis, quantum et pio dolori



</p></section><notes><section class="footnotes"><ul><li class="note" id="note_LCL309_38_1"><a class="footnoteCrossrefLink" href="#target_note_LCL309_38_1" title="Click to highlight in text"><sup class="lineRef">1</sup><span class="italic">Added by Halm</span>: quamquam <span class="italic">Reid.</span></a></li><script type="text/javascript">document.getElementById('note_LCL309_38_1').style.display = "none";</script></ul></section></notes></section>