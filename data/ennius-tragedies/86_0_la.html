<section class="div1 language" lang="la"><header><hgroup><h1>FRL II: ENNIUS</h1></hgroup></header><section class="div2">
</section>
<section class="div2">
<p>​</p>
<p class="noindent"><span class="bold">160</span> Cic. <span class="italic">Div.</span> 1.88</p>
<p class="noindent">Amphilochus et Mopsus Argivorum reges fuerunt, sed iidem augures, iique urbis in ora marituma Ciliciae Graecas condiderunt; atque etiam ante hos Amphiaraus et Tiresias non humiles et obscuri neque eorum similes, ut apud Ennium est:</p>
<blockquote><p><span class="line"><span class="br"></span><span class="lineNumber">tr7</span><span class="br"></span>qui sui quaestus causa fictas suscitant sententias</span><span class="linebreak"></span></p></blockquote>
<p class="noindent">sed clari et praestantes viri, qui avibus et signis admoniti futura dicebant; . . .</p>
</section>
<section class="div2">
<p>​</p>
<p class="noindent"><span class="bold">161</span> Cic. <span class="italic">Div.</span> 2.57</p>
<p class="noindent">Democritus quidem optumis verbis causam explicat, cur ante lucem galli canant; depulso enim de pectore et in omne corpus diviso et mitificato cibo, cantus edere quiete satiatos; qui quidem silentio noctis, ut ait Ennius,</p>
<blockquote><p><span class="line indent2"><span class="br"></span><span class="lineNumber">an4?</span><span class="br"></span>favent faucibus russis</span><span class="linebreak"></span>
<span class="line"><span class="br"></span><span class="lineNumber">an4</span><span class="br"></span>cantu plausuque premunt alas</span><span class="linebreak"></span></p></blockquote>
<p class="noindent">cum igitur hoc animal tam sit canorum sua sponte, quid in mentem venit Callistheni dicere deos gallis signum dedisse cantandi, cum id vel natura vel casus efficere potuisset?</p>
</section><notes></notes></section>