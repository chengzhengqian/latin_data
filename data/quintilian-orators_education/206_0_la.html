<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


qui omnem quaestionem ponunt in rebus et verbis.</p>
<p>Item convenit quaestiones esse aut infinitas aut finitas. Infinitae sunt quae remotis personis et temporibus et locis ceterisque similibus in utramque partem tractantur, quod Graeci θέσιν dicunt, Cicero propositum, alii quaestiones universales civiles, alii quaestiones philosopho convenientis; <span class="br"></span><span class="lineNumber">6</span><span class="br"></span>Athenaeus partem causae appellat. Hoc genus Cicero scientia et actione distinguit, ut sit scientiae ‘an providentia mundus regatur’, actionis ‘an accedendum ad rem publicam administrandam’. Prius trium generum, ‘an sit’, ‘quid sit’, ‘quale sit’: omnia enim haec ignorari possunt; sequens duorum, ‘quo modo adipiscamur’, ‘quo modo utamur’.</p>
<span class="br"></span><span class="lineNumber">7</span><span class="br"></span><p>Finitae autem sunt ex complexu rerum personarum temporum ceterorumque: hae ὑπoθέσεις a Graecis dicuntur, causae a nostris. In his omnis quaestio videtur circa res <span class="br"></span><span class="lineNumber">8</span><span class="br"></span>personasque consistere. Amplior est semper infinita, inde enim finita descendit. Quod ut exemplo pateat, infinita est ‘an uxor ducenda’, finita ‘an Catoni ducenda’, ideoque esse suasoria potest. Sed etiam remotae a personis propriis ad aliquid referri solent. Est enim simplex ‘an res publica administranda’; refertur ad aliquid ‘an in tyrannide administranda’.




</p></section><notes></notes></section>