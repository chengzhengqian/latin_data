<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

repetimus, et quod uno verbo patet pluribus oneramus, et pleraque significare melius putamus quam dicere. Quid quod nihil iam proprium placet dum parum creditur <span class="br"></span><span class="lineNumber">25</span><span class="br"></span>disertum quod et alius dixisset? A corruptissimo quoque poetarum figuras seu tralationes mutuamur, tum demum ingeniosi scilicet si ad intellegendos nos opus sit ingenio. Atqui satis aperte Cicero praeceperat in dicendo vitium vel maximum esse a vulgari genere orationis atque a <span class="br"></span><span class="lineNumber">26</span><span class="br"></span>consuetudine communis sensus abhorrere. Sed ille [et]<a class="footnoteLink" href="#note_LCL126_320_6" id="target_note_LCL126_320_6"><sup>6</sup></a> durus atque ineruditus: nos melius, quibus sordet omne quod natura dictavit, qui non ornamenta quaerimus sed lenocinia, quasi vero sit ulla verborum nisi rei cohaerentium virtus: quae ut propria sint et dilucida et ornata et apte conlocentur si tota vita laborandum est, omnis studiorum <span class="br"></span><span class="lineNumber">27</span><span class="br"></span>fructus amissus est. Atqui plerosque videas haerentis circa singula et dum inveniunt et dum inventa ponderant ac dimetiuntur. Quod si idcirco fieret ut semper optimis uterentur, abominanda tamen haec infelicitas erat, quae et cursum dicendi refrenat et calorem cogitationis extinguit <span class="br"></span><span class="lineNumber">28</span><span class="br"></span>mora et diffidentia. Miser enim et, ut sic dicam, pauper orator est qui nullum verbum aequo animo perdere potest. Sed ne perdet quidem qui rationem eloquendi<a class="footnoteLink" href="#note_LCL126_320_7" id="target_note_LCL126_320_7"><sup>7</sup></a> primum cognoverit, tum lectione multa et idonea copiosam sibi verborum supellectilem compararit, huic adhibuerit artem conlocandi, deinde haec omnia exercitatione plurima roborarit, ut semper in promptu sint et ante oculos:




</p></section><notes><section class="footnotes"><ul><li class="note" id="note_LCL126_320_6"><a class="footnoteCrossrefLink" href="#target_note_LCL126_320_6" title="Click to highlight in text"><sup class="lineRef">6</sup><span class="italic">del. Regius</span>: est <span class="italic">Spalding</span></a></li><script type="text/javascript">document.getElementById('note_LCL126_320_6').style.display = "none";</script><li class="note" id="note_LCL126_320_7"><a class="footnoteCrossrefLink" href="#target_note_LCL126_320_7" title="Click to highlight in text"><sup class="lineRef">7</sup><span class="italic">recc.</span>: loquendi <span class="italic">A</span></a></li><script type="text/javascript">document.getElementById('note_LCL126_320_7').style.display = "none";</script></ul></section></notes></section>