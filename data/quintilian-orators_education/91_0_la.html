<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

agitari namque animos et acui ingenia et celeritatem percipiendi venire inde concedunt, sed prodesse eam non, ut ceteras artis, cum perceptae sint sed cum discatur existimant. <span class="br"></span><span class="lineNumber">35</span><span class="br"></span>Id vulgaris opinio est: nec sine causa summi viri etiam inpensam huic scientiae operam dederunt.</p>
<p>Nam cum sit geometria divisa in numeros atque formas, numerorum quidem notitia non oratori modo sed cuicumque primis saltem litteris erudito necessaria est. In causis vero vel frequentissime versari solet: in quibus actor, non dico si circa summas trepidat, sed si digitorum saltem incerto aut indecoro gestu a computatione dissentit,</p> <span class="br"></span><span class="lineNumber">36</span><span class="br"></span><p class="noindent">iudicatur indoctus. Illa vero linearis ratio et ipsa quidem cadit frequenter in causas (nam de terminis mensurisque sunt lites), sed habet maiorem quandam aliam cum arte <span class="br"></span><span class="lineNumber">37</span><span class="br"></span>oratoria cognationem. Iam primum ordo est geometriae necessarius; nonne et eloquentiae? Ex prioribus geometria probat insequentia et certis incerta: nonne id in dicendo facimus? Quid? illa propositarum quaestionum conclusio non fere tota constat syllogismis? Propter quod pluris invenias qui dialecticae similem quam qui rhetoricae fateantur hanc artem. Verum et orator, etiamsi raro, <span class="br"></span><span class="lineNumber">38</span><span class="br"></span>non tamen numquam probabit dialectice. Nam et syllogismis si res poscet utetur, et certe enthymemate, qui rhetoricus est syllogismus. Denique probationum quae


</p></section><notes></notes></section>