<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>In summa optimus est in discendo patronus incredulus: promittit<a class="footnoteLink" href="#note_LCL494_268_2" id="target_note_LCL494_268_2"><sup>2</sup></a> enim litigator omnia, testem populum, paratissimas consignationes, ipsum denique adversarium quaedam
<span class="br"></span><span class="lineNumber">12</span><span class="br"></span>non negaturum. Ideoque opus est intueri omne litis instrumentum: quod videre non est satis, perlegendum erit. Nam frequentissime aut non sunt omnino quae promittebantur, aut minus continent, aut cum alio aliquo nocituro permixta sunt, aut nimia sunt et fidem hoc ipso detractura,
<span class="br"></span><span class="lineNumber">13</span><span class="br"></span>quod non habent modum. Denique linum ruptum aut turbatam ceram aut sine agnitore signa frequenter invenies: quae nisi domi excusseris, in foro inopinata decipient, plusque nocebunt destituta quam non promissa nocuissent.</p>
<p>Multa etiam quae litigator nihil ad causam pertinere crediderit patronus eruet, modo per omnis quos tradimus
<span class="br"></span><span class="lineNumber">14</span><span class="br"></span>argumentorum locos eat. Quos ut circumspectare in agendo et adtemptare singulos minime convenit propter quas diximus causas, ita in discendo rimari necessarium est quae personae, quae tempora loca instituta instrumenta cetera, ex quibus non tantum illud quod est artificiale probationis genus colligi possit, sed qui metuendi testes, quo modo sint refellendi. Nam plurimum refert invidia reus an odio an contemptu laboret, quorum fere pars prima superiores, proxima pares, tertia humiliores premit.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_268_2"><a class="footnoteCrossrefLink" href="#target_note_LCL494_268_2" title="Click to highlight in text"><sup class="lineRef">2</sup> promittet <span class="italic">b</span></a></li><script type="text/javascript">document.getElementById('note_LCL494_268_2').style.display = "none";</script></ul></section></notes></section>