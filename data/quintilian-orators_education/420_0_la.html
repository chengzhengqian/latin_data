<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Non sine causa tamen difficilius semper est creditum, quod Cicero saepe testatur, defendere quam accusare. Primum quod est res illa simplicior: proponitur enim uno modo, dissolvitur varie, cum accusatori satis sit plerumque verum esse id quod obiecerit, patronus neget defendat transferat excuset deprecetur molliat minuat avertat despiciat derideat. Quare inde recta fere atque, ut sic dixerim, clamosa est actio: hinc mille flexus et artes desiderantur. <span class="br"></span><span class="lineNumber">3</span><span class="br"></span>Tum accusator praemeditata pleraque domo adfert, patronus etiam inopinatis frequenter occurrit. Accusator dat testem, patronus ex re ipsa refellit. Accusator a criminum invidia, etsi falsa sint,<a class="footnoteLink" href="#note_LCL125_468_1" id="target_note_LCL125_468_1"><sup>1</sup></a> materiam dicendi trahit, de parricidio sacrilegio maiestate: quae patrono tantum neganda sunt. Ideoque accusationibus etiam mediocres in dicendo suffecerunt, bonus defensor nemo nisi qui eloquentissimus fuit. Nam ut quod sentio semel finiam, tanto est accusare quam defendere quanto facere quam sanare vulnera facilius.</p>
<span class="br"></span><span class="lineNumber">4</span><span class="br"></span><p>Plurimum autem refert et quid protulerit adversarius et quo modo. Primum igitur intuendum est id cui responsuri sumus, proprium sit eius iudicii an ad causam extra arcessitum. Nam si est proprium, aut negandum aut defendendum



</p></section><notes><section class="footnotes"><ul><li class="note" id="note_LCL125_468_1"><a class="footnoteCrossrefLink" href="#target_note_LCL125_468_1" title="Click to highlight in text"><sup class="lineRef">1</sup><span class="italic">recc.</span>: sit <span class="italic">AB</span></a></li><script type="text/javascript">document.getElementById('note_LCL125_468_1').style.display = "none";</script></ul></section></notes></section>