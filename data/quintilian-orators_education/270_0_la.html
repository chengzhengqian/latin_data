<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


quaestio, et de quo iudicari oporteat: quae omnia idem sunt. Nam et de eo quaestio est quod in controversiam venit, et de eo iudicatur de quo quaestio est.</p>
<span class="br"></span><span class="lineNumber">25</span><span class="br"></span><p>Sed non perpetuo intendimus in haec animum et cupiditate laudis utcumque adquirendae vel dicendi voluptate evagamur, quando uberior semper extra causam materia est, quia in controversia pauca sunt, extra omnia, et hic dicitur <span class="br"></span><span class="lineNumber">26</span><span class="br"></span>de iis quae accepimus, illic de quibus volumus. Nec tam hoc praecipiendum est, ut quaestionem continens iudicationem inveniamus (nam id quidem facile est), quam ut intueamur semper, aut certe, si digressi fuerimus, saltem respiciamus, ne plausum adfectantibus arma excidant.</p>
<span class="br"></span><span class="lineNumber">27</span><span class="br"></span><p>Theodori schola, ut dixi, omnia refert ad capita. His plura intelleguntur, uno modo summa quaestio item ut status, altero ceterae quae ad summam referuntur, tertio propositio cum adfirmatione, ut dicimus ‘caput rei est’ et apud Menandrum κεϕάλαιόν ἐστιν. In universum autem quidquid probandum est erit caput, sed id maius aut minus.</p>
<span class="br"></span><span class="lineNumber">28</span><span class="br"></span><p>Et quoniam quae de his erant a scriptoribus artium tradita verbosius etiam quam necesse erat exposuimus, praeterea quae partes essent iudicialium causarum supra dictum est, proximus liber a prima, id est exordio, incipiet.</p>
</section><notes></notes></section>