<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">24</span><span class="br"></span><p>‘robura’ ‘marmura’. Quodsi animadverterent litterarum adfinitatem, scirent sic ab eo quod est ‘robur’ ‘roboris’ fieri quo modo ab eo quod est ‘miles limes’ ‘militis limitis’, ‘iudex <span class="br"></span><span class="lineNumber">25</span><span class="br"></span>vindex’ ‘iudicis vindicis’, et quae supra iam attigi. Quid vero quod, ut dicebam, similes positiones in longe diversas figuras per obliquos casus exeunt, ut ‘virgo Iuno,’ ‘fusus lusus’, ‘cuspis puppis’ et mille alia: cum illud etiam accidat, ut quaedam pluraliter non dicantur, quaedam contra singulari numero, quaedam casibus careant, quaedam a primis statim positionibus tota mutentur, ut ‘Iuppiter’? <span class="br"></span><span class="lineNumber">26</span><span class="br"></span>Quod verbis etiam accidit, ut illi ‘fero’, cuius praeteritum perfectum et ulterius non invenitur. Nec plurimum refert nulla haec an praedura sint. Nam quid ‘progenies’ genetivo singulari, quid plurali ‘spes’ faciet? Quo modo autem ‘quire’ et ‘urgere’<a class="footnoteLink" href="#note_LCL124_172_11" id="target_note_LCL124_172_11"><sup>11</sup></a> vel in praeterita patiendi modo vel in <span class="br"></span><span class="lineNumber">27</span><span class="br"></span>participia transibunt? Quid de aliis dicam, cum ‘senatus’ [senatui]<a class="footnoteLink" href="#note_LCL124_172_12" id="target_note_LCL124_172_12"><sup>12</sup></a> ‘senati’ an ‘senatus’ faciat incertum sit? Quare mihi non invenuste dici videtur aliud esse Latine, aliud grammatice loqui. Ac de analogia nimium.</p>
</section><notes><section class="footnotes"><ul><li class="note" id="note_LCL124_172_11"><a class="footnoteCrossrefLink" href="#target_note_LCL124_172_11" title="Click to highlight in text"><sup class="lineRef">11</sup>ruere <span class="italic">B</span>: luere <span class="italic">Colson</span></a></li><script type="text/javascript">document.getElementById('note_LCL124_172_11').style.display = "none";</script><li class="note" id="note_LCL124_172_12"><a class="footnoteCrossrefLink" href="#target_note_LCL124_172_12" title="Click to highlight in text"><sup class="lineRef">12</sup><span class="italic">del. Spalding</span></a></li><script type="text/javascript">document.getElementById('note_LCL124_172_12').style.display = "none";</script></ul></section></notes></section>