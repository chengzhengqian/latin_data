<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

funebre proprie ‘nenia’ et tabernaculum ducis ‘augurale’.</p>
<p>Item quod commune est et aliis nomen intellectu alicui rei peculiariter tribuitur, ut ‘urbem’ Romam accipimus et ‘venales’ novicios et ‘Corinthia’ aera, cum sint urbes aliae quoque et venalia multa et tam aurum et argentum quam aes Corinthium. Sed ne in his quidem virtus oratoris inspicitur.</p>
<p><span class="br"></span><span class="lineNumber">9</span><span class="br"></span>At illud iam non mediocriter probandum, quod hoc etiam laudari modo<a class="footnoteLink" href="#note_LCL126_330_1" id="target_note_LCL126_330_1"><sup>1</sup></a> solet ut proprie dictum, id est, quo nihil inveniri possit significantius, ut Cato dixit C. Caesarem ad evertendam rem publicam sobrium accessisse, ut Vergilius ‘deductum carmen’, et Horatius ‘acrem tibiam’ <span class="br"></span><span class="lineNumber">10</span><span class="br"></span>‘Hannibalemque dirum’. In quo modo illud quoque est a quibusdam traditum proprii genus ex adpositis (epitheta dicuntur), ut ‘dulcis musti’ et ‘cum dentibus albis’. De quo genere alio loco dicendum est.</p>
<p><span class="br"></span><span class="lineNumber">11</span><span class="br"></span>Etiam quae bene tralata sunt, propria dici solent. Interim autem quae sunt in quoque praecipua proprii locum accipiunt, ut Fabius inter plures imperatorias virtutes Cunctator est appellatus.</p>
</section><notes><section class="footnotes"><ul><li class="note" id="note_LCL126_330_1"><a class="footnoteCrossrefLink" href="#target_note_LCL126_330_1" title="Click to highlight in text"><sup class="lineRef">1</sup>&lt;omni&gt; modo <span class="italic">Watt</span> 1993</a></li><script type="text/javascript">document.getElementById('note_LCL126_330_1').style.display = "none";</script></ul></section></notes></section>