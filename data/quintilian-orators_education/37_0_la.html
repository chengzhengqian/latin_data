<section class="div1 language" lang="la"><header><hgroup><h1>Quintilian</h1></hgroup></header><section class="div2">
<h3>5</h3>
<span class="br"></span><span class="lineNumber">1</span><span class="br"></span><p class="noindent">Iam cum oratio tris habeat virtutes, ut emendata, ut dilucida, ut ornata sit (quia dicere apte, quod est praecipuum, plerique ornatui subiciunt), totidem vitia, quae sunt supra dictis contraria: emendate loquendi regulam, quae grammatices prior pars est, examinet.</p>
<span class="br"></span><span class="lineNumber">2</span><span class="br"></span><p>Haec exigitur verbis aut singulis aut pluribus. Verba nunc generaliter accipi volo: nam duplex eorum intellectus est, alter qui omnia per quae sermo nectitur significat, ut apud Horatium:</p>
<blockquote><p><span class="line">verbaque provisam rem non invita sequentur;</span><span class="linebreak"></span></p></blockquote>
<p class="noindent">alter in quo est una pars orationis: ‘lego’ ‘scribo’; quam vitantes ambiguitatem quidam dicere maluerunt voces, locutiones, <span class="br"></span><span class="lineNumber">3</span><span class="br"></span>dictiones. Singula sunt aut nostra aut peregrina, aut simplicia aut composita, aut propria aut tralata, aut usitata aut ficta.</p>
<p>Uni verbo vitium saepius quam virtus inest. Licet enim dicamus aliquod proprium speciosum sublime, nihil tamen horum nisi in complexu loquendi serieque contingit: <span class="br"></span><span class="lineNumber">4</span><span class="br"></span>laudamus enim verba rebus bene accommodata. Sola est quae notari possit velut vocalitas, quae εὐφωνία dicitur;


</p></section><notes></notes></section>