<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>in his omnibus et vis illa dicendi solvitur et frigescit adfectus et iudex parum sibi praestari reverentiae credit. Transire in diversa subsellia parum verecundum est: nam et Cassius Severus urbane adversus hoc facientem lineas poposcit, et si aliquando concitate itur, numquam non frigide reditur.</p>
<span class="br"></span><span class="lineNumber">134</span><span class="br"></span><p>Multum ex iis quae praecepimus mutari necesse est ab iis qui dicunt apud tribunalia: nam et vultus erectior, ut eum apud quem dicitur spectet, et gestus ut ad eundem tendens elatior sit necesse est, et alia quae occurrere etiam me tacente omnibus possunt. Itemque ab iis qui sedentes agent: nam et fere fit hoc in rebus minoribus, et idem impetus actionis esse non possunt,<a class="footnoteLink" href="#note_LCL494_154_46" id="target_note_LCL494_154_46"><sup>46</sup></a> et quaedam vitia fiunt
<span class="br"></span><span class="lineNumber">135</span><span class="br"></span>necessaria. Nam et dexter pes a laeva iudicis sedenti proferendus est, et ex altera parte multi gestus necesse est in sinistrum eant, ut ad iudicem spectent. Equidem plerosque et ad singulas clausulas sententiarum video adsurgentis et nonnullos subinde aliquid etiam spatiantis, quod an deceat ipsi viderint: cum id faciunt, non sedentes agunt.</p>
<span class="br"></span><span class="lineNumber">136</span><span class="br"></span><p>Bibere aut etiam esse inter agendum, quod multis moris fuit et est quibusdam, ab oratore meo procul absit. Nam si quis aliter dicendi onera perferre non possit, non ita</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_154_46"><a class="footnoteCrossrefLink" href="#target_note_LCL494_154_46" title="Click to highlight in text"><sup class="lineRef">46</sup>possit <span class="italic">Winterbottom</span></a></li><script type="text/javascript">document.getElementById('note_LCL494_154_46').style.display = "none";</script></ul></section></notes></section>