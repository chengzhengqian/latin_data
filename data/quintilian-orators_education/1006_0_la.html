<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>sociorum querelas nec amici vel propinqui necem nec erupturas in rem publicam conspirationes inultas patietur orator, non poenae nocentium cupidus sed emendandi vitia corrigendique mores; nam qui ratione traduci ad
<span class="br"></span><span class="lineNumber">3</span><span class="br"></span>meliora non possunt, solo metu continentur. Itaque ut accusatoriam vitam vivere et ad deferendos reos praemio duci proximum latrocinio est, ita pestem intestinam propulsare cum propugnatoribus patriae comparandum, ideoque principes in re publica viri non detrectaverunt hanc officii partem creditique sunt etiam clari iuvenes opsidem rei publicae dare malorum civium accusationem, quia nec odisse improbos nec simultates provocare nisi ex fiducia
<span class="br"></span><span class="lineNumber">4</span><span class="br"></span>bonae mentis videbantur: idque cum ab Hortensio Lucullis Sulpicio Cicerone Caesare, plurimis aliis, tum ab utroque Catone factum est, quorum alter appellatus est sapiens, alter nisi creditur fuisse vix scio cui reliquerit huius nominis locum.</p>
<p>Neque defendet omnis orator idem, portumque illum eloquentiae suae salutarem non etiam piratis patefaciet,
<span class="br"></span><span class="lineNumber">5</span><span class="br"></span>duceturque in advocationem maxime causa. Quoniam tamen</p>
<span class="br"></span><span class="lineNumber"></span><span class="br"></span>
</section><notes></notes></section>