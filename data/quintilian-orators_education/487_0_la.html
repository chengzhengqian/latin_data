<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
aut inimicitiae graves insequantur aut turpis satisfactio.</p>
<p>Male etiam dicitur quod in pluris convenit, si aut nationes totae incessantur aut ordines aut condicio aut studia <span class="br"></span><span class="lineNumber">35</span><span class="br"></span>multorum. Ea quae dicet vir bonus omnia salva dignitate ac verecundia dicet: nimium enim risus pretium est si probitatis inpendio constat.</p>
<p>Unde autem concilietur risus et quibus ex locis peti soleat, difficillimum dicere. Nam si species omnis persequi velimus, nec modum reperiemus et frustra laborabimus. <span class="br"></span><span class="lineNumber">36</span><span class="br"></span>Neque enim minus numerosi sunt loci ex quibus haec dicta quam illi ex quibus et<a class="footnoteLink" href="#note_LCL126_80_13" id="target_note_LCL126_80_13"><sup>13</sup></a> quas sententias vocamus ducuntur, neque alii. Nam hic quoque est inventio et elocutio, atque ipsius elocutionis vis alia in verbis, alia in figuris.</p>
<p><span class="br"></span><span class="lineNumber">37</span><span class="br"></span>Risus igitur oriuntur aut ex corpore eius in quem dicimus, aut ex animo, qui factis ab eo dictisque colligitur, aut ex iis quae sunt extra posita; intra haec enim est omnis vituperatio: quae si gravius posita sit, severa est, si levius, ridicula. Haec aut ostenduntur aut narrantur aut dicto notantur.</p>
<p><span class="br"></span><span class="lineNumber">38</span><span class="br"></span>Rarum est ut oculis subicere contingat, ut fecit C. Iulius: qui cum Helvio Manciae saepius obstrepenti sibi




</p></section><notes><section class="footnotes"><ul><li class="note" id="note_LCL126_80_13"><a class="footnoteCrossrefLink" href="#target_note_LCL126_80_13" title="Click to highlight in text"><sup class="lineRef">13</sup><span class="italic">D.A</span>.<span class="italic">R.</span>: eas <span class="italic">A</span>: eae <span class="italic">recc</span>.: ea <span class="italic">edd</span>.</a></li><script type="text/javascript">document.getElementById('note_LCL126_80_13').style.display = "none";</script></ul></section></notes></section>