<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


simul universarum elevata testimonia ab oratoribus scimus et tota genera testimoniorum: ut de auditionibus (non enim ipsos esse testes sed iniuratorum adferre voces), ut in causis repetundarum (qui se reo numerasse pecunias <span class="br"></span><span class="lineNumber">6</span><span class="br"></span>iurant, litigatorum, non testium habendos loco). Interim adversus singulos derigitur actio, quod insectationis genus et permixtum defensioni legimus in orationibus plurimis et separatim editum, sicut in Vatinium testem. Totum igitur excutiamus locum, quando universam institutionem <span class="br"></span><span class="lineNumber">7</span><span class="br"></span>adgressi sumus. Sufficiebant alioqui libri duo a Domitio Afro in hanc rem compositi, quem adulescentulus senem colui, ut non lecta mihi tantum ea sed pleraque ex ipso sint cognita. Is verissime praecepit primum esse in hac parte officium oratoris ut totam causam familiariter norit. Quod <span class="br"></span><span class="lineNumber">8</span><span class="br"></span>sine dubio ad omnia pertinet; quomodo contingat explicabimus cum ad destinatum huic parti locum venerimus. Ea res suggeret materiam interrogationi et veluti tela ad manum subministrabit, eadem docebit ad quae iudicis animus actione sit praeparandus. Debet enim vel fieri vel detrahi testibus fides oratione perpetua, quia sic quisque dictis movetur ut est ad credendum vel non credendum ante formatus.</p>
<span class="br"></span><span class="lineNumber">9</span><span class="br"></span><p>Et quoniam duo genera sunt testium, aut voluntariorum aut eorum quibus in iudiciis publicis lege denuntiari






</p></section><notes></notes></section>