<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Omnibus his commune est quod rei non semper defensione facti, sed excusatione ac venia frequenter utuntur. Est enim domestica disceptatio, in qua et semel peccasse et per errorem et levius quam obiciatur absolutioni nonnumquam sufficit.</p>
<p><span class="br"></span><span class="lineNumber">32</span><span class="br"></span>Sed alia quoque multa controversiarum genera in qualitatem cadunt.</p>
<p>Iniuriarum: quamquam enim reus aliquando fecisse negat, plerumque tamen haec actio facto atque animo continetur.</p>
<p><span class="br"></span><span class="lineNumber">33</span><span class="br"></span>De accusatore constituendo, quae iudicia divinationes vocantur: in quo genere Cicero quidem, qui mandantibus sociis Verrem deferebat, hac usus est divisione: spectandum a quo maxime agi velint ii quorum de ultione quaeritur, <span class="br"></span><span class="lineNumber">34</span><span class="br"></span>a quo minime velit is qui accusatur. Frequentissimae tamen hae sunt quaestiones, uter maiores causas habeat, uter plus industriae aut virium sit allaturus ad accusandum, uter id fide meliore facturus.</p>
<p><span class="br"></span><span class="lineNumber">35</span><span class="br"></span>Tutelae praeterea: in quo iudicio solet quaeri an alia de re quam de calculis cognosci oporteat, an fidem praestare debeat tantum, non etiam consilium et eventum.</p>
<p>Cui simile est male gestae procurationis, quae in foro negotiorum gestorum: nam et mandati actio est.</p>
</section><notes></notes></section>