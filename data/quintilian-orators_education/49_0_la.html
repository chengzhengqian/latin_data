<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

consistit, cum apud Graecos et verbi tota fere ratione et in nominibus deprendatur (et sic quoque rarissimus sit eius <span class="br"></span><span class="lineNumber">43</span><span class="br"></span>usus), apud nostrorum vero neminem haec observatio reperiatur, quin e contrario ‘devenere locos’ et ‘conticuere omnes’ et ‘consedere duces’ aperte nos doceant nil horum ad duos pertinere, ‘dixere’ quoque, quamquam id Antonius Rufus ex diverso ponit exemplum, de pluribus patronis <span class="br"></span><span class="lineNumber">44</span><span class="br"></span>praeco pronuntiet. Quid? non Livius circa initia statim primi libri ‘tenuere’ inquit ‘arcem Sabini’ et mox: ‘in adversum Romani subiere’? Sed quem potius ego quam M. Tullium sequar? Qui in Oratore ‘non reprendo’ inquit ‘scripsere; scripserunt esse verius sentio’.</p>
<span class="br"></span><span class="lineNumber">45</span><span class="br"></span><p>Similiter in vocabulis et nominibus fit soloecismus genere, numero, proprie autem casibus, quidquid horum alteri succedet. Huic parti subiungantur licet per comparationes et superlationes, itemque in quibus patrium pro possessivo dicitur vel contra.</p>
<span class="br"></span><span class="lineNumber">46</span><span class="br"></span><p>Nam vitium quod fit per quantitatem, ut ‘magnum peculiolum’, erunt qui soloecismum putent, quia pro nomine integro positum sit deminutum: ego dubito an id inproprium potius appellem; significatione enim deerrat: soloecismi porro vitium non est in sensu, sed in complexu.</p>
<span class="br"></span><span class="lineNumber">47</span><span class="br"></span><p>In participio per genus et casum ut in vocabulo, per tempora ut in verbo, per numerum ut in utroque peccatur.</p>
</section><notes></notes></section>