<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">128</span><span class="br"></span><p>Est quaedam etiam repetita narratio, quae ἐπιδιήγησις dicitur, sane res declamatoria magis quam forensis, ideo autem reperta ut, quia narratio brevis esse debet, fusius et ornatius res posset exponi, quod fit vel invidiae gratia vel miserationis. Id enim<a class="footnoteLink" href="#note_LCL125_282_23" id="target_note_LCL125_282_23"><sup>23</sup></a> raro faciendum iudico neque sic umquam ut totus ordo repetatur; licet enim per partes idem consequi. Ceterum qui uti ἐπιδιηγήσει volet, narrationis loco rem stringat, et, contentus indicare quid facti sit, quo sit modo factum plenius se loco suo expositurum esse promittat.</p>
<span class="br"></span><span class="lineNumber">129</span><span class="br"></span><p>Initium narrationis quidam utique faciendum a persona putant, eamque si nostra sit ornandam, si aliena infamandam statim. Hoc sane frequentissimum est, quia <span class="br"></span><span class="lineNumber">130</span><span class="br"></span>personae sunt inter quas litigatur. Sed haec quoque interim cum suis accidentibus ponenda est,<a class="footnoteLink" href="#note_LCL125_282_24" id="target_note_LCL125_282_24"><sup>24</sup></a> cum id profuturum est, ut: ‘A. Cluentius Habitus fuit pater huiusce, iudices, homo non solum municipii Larinatis, ex quo erat, sed regionis illius et vicinitatis virtute existimatione nobili-tate princeps’; interim sine his ut: ‘Q. enim Ligarius cum <span class="br"></span><span class="lineNumber">131</span><span class="br"></span>esset’; frequenter vero et a re, sicut pro Tullio Cicero: ‘fundum habet in agro Thurino M. Tullius paternum’, Demosthenes







</p></section><notes><section class="footnotes"><ul><li class="note" id="note_LCL125_282_23"><a class="footnoteCrossrefLink" href="#target_note_LCL125_282_23" title="Click to highlight in text"><sup class="lineRef">23</sup>est <span class="italic">B</span>:et <span class="italic">Halm</span></a></li><script type="text/javascript">document.getElementById('note_LCL125_282_23').style.display = "none";</script><li class="note" id="note_LCL125_282_24"><a class="footnoteCrossrefLink" href="#target_note_LCL125_282_24" title="Click to highlight in text"><sup class="lineRef">24</sup><span class="italic">Halm</span>: ponendae <span class="italic">AB</span></a></li><script type="text/javascript">document.getElementById('note_LCL125_282_24').style.display = "none";</script></ul></section></notes></section>