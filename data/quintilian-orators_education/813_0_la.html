<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">16</span><span class="br"></span> Alia vero audientis, alia legentis magis adiuvant. Excitat qui dicit spiritu ipso, nec imagine tantum<a class="footnoteLink" href="#note_LCL127_260_5" id="target_note_LCL127_260_5"><sup>5</sup></a> rerum sed rebus incendit. Vivunt omnia enim et moventur, excipimusque nova illa velut nascentia cum favore ac sollicitudine: nec fortuna modo iudicii sed etiam ipsorum qui orant periculo <span class="br"></span><span class="lineNumber">17</span><span class="br"></span> adficimur. Praeter haec vox, actio decora, accommodata ut<a class="footnoteLink" href="#note_LCL127_260_6" id="target_note_LCL127_260_6"><sup>6</sup></a> quisque locus postulabit pronuntiandi vel potentissima in dicendo ratio, et, ut semel dicam, pariter omnia docent. In lectione certius iudicium, quod audienti frequenter aut suus cuique favor aut ille laudantium clamor extorquet. <span class="br"></span><span class="lineNumber">18</span><span class="br"></span> Pudet enim dissentire, et velut tacita quadam verecundia inhibemur plus nobis credere, cum interim et vitiosa pluribus placent, et a conrogatis laudantur etiam quae non <span class="br"></span><span class="lineNumber">19</span><span class="br"></span> placent. Sed e contrario quoque accidit ut optime dictis gratiam prava iudicia non referant.</p>
<p>Lectio libera est nec ut actionis impetu<a class="footnoteLink" href="#note_LCL127_260_7" id="target_note_LCL127_260_7"><sup>7</sup></a> transcurrit, sed repetere saepius licet, sive dubites sive memoriae penitus adfigere velis. Repetamus autem et tractemus et, ut cibos mansos ac prope liquefactos demittimus quo facilius digerantur, ita lectio non cruda sed multa iteratione mollita et velut confecta memoriae imitationique tradatur.</p>
</section><notes><section class="footnotes"><ul><li class="note" id="note_LCL127_260_5"><a class="footnoteCrossrefLink" href="#target_note_LCL127_260_5" title="Click to highlight in text"><sup class="lineRef">5</sup><span class="italic">Maehly</span>: ambitu <span class="italic">G</span>: ambigua <span class="italic">Ammon</span></a></li><script type="text/javascript">document.getElementById('note_LCL127_260_5').style.display = "none";</script><li class="note" id="note_LCL127_260_6"><a class="footnoteCrossrefLink" href="#target_note_LCL127_260_6" title="Click to highlight in text"><sup class="lineRef">6</sup><span class="italic">edd.</span>: commodat aut <span class="italic">G</span></a></li><script type="text/javascript">document.getElementById('note_LCL127_260_6').style.display = "none";</script><li class="note" id="note_LCL127_260_7"><a class="footnoteCrossrefLink" href="#target_note_LCL127_260_7" title="Click to highlight in text"><sup class="lineRef">7</sup><span class="italic">Rahn</span>: impetus <span class="italic">G</span></a></li><script type="text/javascript">document.getElementById('note_LCL127_260_7').style.display = "none";</script></ul></section></notes></section>