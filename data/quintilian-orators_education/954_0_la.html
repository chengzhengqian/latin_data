<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>et deligatus et plurimis medicamentis delibutus, multum se Curio ex more iactasset, ‘numquam,’ inquit, ‘Octavi, collegae tuo gratiam referes, qui nisi fuisset, hodie te istic muscae comedissent.’</p>
<span class="br"></span><span class="lineNumber">130</span><span class="br"></span><p>Iactantur et umeri, quod vitium Demosthenes ita dicitur emendasse ut, cum in angusto quodam pulpito stans diceret, hasta umero dependens immineret, ut, si calore dicendi vitare id excidisset, offensatione illa commoneretur. Ambulantem loqui ita demum oportet si in causis publicis, in quibus multi sunt iudices, quod dicimus quasi
<span class="br"></span><span class="lineNumber">131</span><span class="br"></span>singulis inculcare peculiariter velimus. Illud non ferendum, quod quidam reiecta in umerum toga, cum dextra sinum usque lumbos reduxerunt, sinistra gestum facientes spatiantur et fabulantur, cum etiam laevam restringere prolata longius dextra sit odiosum. Unde moneor ut ne id quidem transeam, ineptissime fieri cum inter moras laudationum aut in aurem alicuius locuntur aut cum sodalibus iocantur aut nonnumquam ad librarios suos ita respiciunt ut sportulam dictare videantur.</p>
<span class="br"></span><span class="lineNumber">132</span><span class="br"></span><p>Inclinari ad iudicem cum doceas, utique si id de quo loquaris sit obscurius, decet. Incumbere advocato adversis subselliis sedenti iam contumeliosum. Reclinari etiam ad suos et manibus sustineri, nisi plane iusta fatigatio est, delicatum:
<span class="br"></span><span class="lineNumber">133</span><span class="br"></span>sicut palam moneri excidentis aut legere: namque</p>
<span class="br"></span><span class="lineNumber"></span><span class="br"></span>
</section><notes></notes></section>