<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>curam. ‘Praestat tamen ingenio alius alium.’ Concedo; sed plus efficiet aut minus: nemo reperitur qui sit studio nihil consecutus. Hoc qui perviderit, protinus ut erit parens factus, acrem quam maxime datur curam spei futuri oratoris inpendat.</p>
<span class="br"></span><span class="lineNumber">4</span><span class="br"></span><p>Ante omnia ne sit vitiosus sermo nutricibus: quas, si fieri posset, sapientes Chrysippus optavit, certe quantum res pateretur optimas eligi voluit. Et morum quidem in his haud dubie prior ratio est, recte tamen etiam loquantur. <span class="br"></span><span class="lineNumber">5</span><span class="br"></span>Has primum audiet puer, harum verba effingere imitando conabitur, et natura tenacissimi sumus eorum quae rudibus animis percepimus: ut sapor quo nova &lt;vasa&gt;<a class="footnoteLink" href="#note_LCL124_66_2" id="target_note_LCL124_66_2"><sup>2</sup></a> inbuas durat, nec lanarum colores quibus simplex ille candor mutatus est elui possunt. Et haec ipsa magis pertinaciter haerent quo deteriora sunt. Nam bona facile mutantur in peius: quando in bonum verteris vitia? Non adsuescat ergo, ne dum infans quidem est, sermoni qui dediscendus sit.</p>
<span class="br"></span><span class="lineNumber">6</span><span class="br"></span><p>In parentibus vero quam plurimum esse eruditionis optaverim. Nec de patribus tantum loquor: nam Gracchorum eloquentiae multum contulisse accepimus Corneliam matrem, cuius doctissimus sermo in posteros quoque est epistulis traditus, et Laelia C. filia reddidisse in loquendo paternam elegantiam dicitur, et Hortensiae Q. filiae oratio</p>
</section><notes><section class="footnotes"><ul><li class="note" id="note_LCL124_66_2"><a class="footnoteCrossrefLink" href="#target_note_LCL124_66_2" title="Click to highlight in text"><sup class="lineRef">2</sup><span class="italic">add. D.A.R. after Hagenbuch</span></a></li><script type="text/javascript">document.getElementById('note_LCL124_66_2').style.display = "none";</script></ul></section></notes></section>