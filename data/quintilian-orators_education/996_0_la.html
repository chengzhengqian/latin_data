<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">29</span><span class="br"></span><p>Neque ea solum quae talibus disciplinis continentur, sed magis etiam quae sunt tradita antiquitus dicta ac facta praeclare et nosse et animo semper agitare conveniet. Quae profecto nusquam plura maioraque quam in nostrae
<span class="br"></span><span class="lineNumber">30</span><span class="br"></span>civitatis monumentis reperientur. An fortitudinem, iustitiam, fidem, continentiam, frugalitatem, contemptum doloris ac mortis melius alii docebunt quam Fabricii, Curii, Reguli, Decii, Mucii aliique innumerabiles? Quantum enim Graeci praeceptis valent, tantum Romani, quod est maius, exemplis. [tantum quod non cognatis ide rebus
<span class="br"></span><span class="lineNumber">31</span><span class="br"></span>admoveri]<a class="footnoteLink" href="#note_LCL494_236_8" id="target_note_LCL494_236_8"><sup>8</sup></a> 〈Igitur〉<a class="footnoteLink" href="#note_LCL494_236_9" id="target_note_LCL494_236_9"><sup>9</sup></a> qui non modo proximum tempus lucemque praesentem intueri satis credat, sed omnem posteritatis memoriam spatium vitae honestae et curriculum laudis existimet, hinc mihi ille iustitiae haustus bibat, hinc sumptam libertatem in causis atque consiliis praestet. Neque erit perfectus orator nisi qui honeste dicere et sciet et audebit.</p>
<h3>3</h3>
<p class="noindent"><span class="br"></span><span class="lineNumber">1</span><span class="br"></span>Iuris quoque civilis necessaria huic viro scientia est et morum ac religionum eius rei publicae quam capesset. Nam qualis esse suasor in consiliis publicis privatisve poterit tot rerum quibus praecipue civitas continetur ignarus? Quo autem modo patronum se causarum non falso dixerit qui quod est in causis potentissimum sit ab altero petiturus,</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_236_8"><a class="footnoteCrossrefLink" href="#target_note_LCL494_236_8" title="Click to highlight in text"><sup class="lineRef">8</sup> <span class="italic">del. Austin, after Stroux</span></a></li><script type="text/javascript">document.getElementById('note_LCL494_236_8').style.display = "none";</script><li class="note inline" id="note_LCL494_236_9"><a class="footnoteCrossrefLink" href="#target_note_LCL494_236_9" title="Click to highlight in text"><sup class="lineRef">9</sup><span class="italic">add. Winterbottom</span></a></li><script type="text/javascript">document.getElementById('note_LCL494_236_9').style.display = "none";</script></ul></section></notes></section>