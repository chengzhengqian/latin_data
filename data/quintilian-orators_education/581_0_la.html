<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">7</span><span class="br"></span>petitur ad supplicium.’ Non erunt hic separatae quaestiones: ‘an quisquis, an hic’, quia nullum potest adferri argumentum contra scriptum vehementius eo quod in lite est, sed hoc tantum, an ne servandae quidem civitatis causa. Ergo aequitate et voluntate pugnandum. Fieri tamen potest ut ex aliis legibus exempla ducamus, per quae appareat semper stari scripto non posse, ut Cicero pro Caecina fecit.</p>
<p><span class="br"></span><span class="lineNumber">8</span><span class="br"></span>Tertium cum in ipsis verbis legis reperimus aliquid per quod probemus aliud legum latorem voluisse, ut in hac controversia: ‘qui nocte cum ferro deprensus fuerit, alligetur: cum anulo ferreo inventum magistratus alligavit’; hic, quia est verbum in lege ‘deprensus’, satis etiam significatum videtur non contineri lege nisi noxium ferrum.</p>
<p><span class="br"></span><span class="lineNumber">9</span><span class="br"></span>Sed ut qui voluntate nitetur scriptum quotiens poterit infirmare debebit, ita qui scriptum tuebitur adiuvare se etiam voluntate temptabit. In testamentis et illa accidunt, ut voluntas manifesta sit, scriptum nihil sit, ut in iudicio Curiano, in quo nota L. Crassi et Scaevolae fuit contentio. <span class="br"></span><span class="lineNumber">10</span><span class="br"></span>Substitutus heres erat si postumus ante tutelae suae annos decessisset: non est natus: propinqui bona sibi vindicabant. Quis dubitaret quin ea voluntas fuisset testantis ut is non nato filio heres esset qui mortuo? Sed hoc non scripserat. <span class="br"></span><span class="lineNumber">11</span><span class="br"></span>Id quoque quod huic contrarium est accidit nuper, ut





</p></section><notes></notes></section>