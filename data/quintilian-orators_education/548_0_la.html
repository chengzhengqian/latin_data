<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Ducitur coniectura primum a praeteritis: in his sunt personae causae consilia. Nam is ordo est, ut facere voluerit potuerit fecerit. Ideoque intuendum ante omnia qualis <span class="br"></span><span class="lineNumber">28</span><span class="br"></span>sit de quo agitur. Accusatoris autem est efficere ut si quid obiecerit non solum turpe sit, sed etiam crimini de quo iudicium est quam maxime conveniat. Nam si reum caedis inpudicum vel adulterum vocet, laedat quidem infamia, minus tamen hoc ad fidem valeat quam si audacem petulantem <span class="br"></span><span class="lineNumber">29</span><span class="br"></span>crudelem temerarium ostenderit. Patrono, si fieri poterit, id agendum est ut obiecta vel neget vel defendat vel minuat: proximum est ut a praesenti quaestione separet. Sunt enim pleraque non solum dissimilia sed etiam aliquando contraria, ut si reus furti prodigus dicatur aut neglegens: neque enim videtur in eundem et contemptus <span class="br"></span><span class="lineNumber">30</span><span class="br"></span>pecuniae et cupiditas cadere. Si deerunt haec remedia, ad illa declinandum est, non de hoc quaeri, nec eum qui aliqua peccaverit utique commisisse omnia, et hanc fiduciam fuisse accusatoribus falsa obiciendi, quod laesum et vulneratum reum speraverint hac invidia opprimi posse.</p>
<p><span class="br"></span><span class="lineNumber">31</span><span class="br"></span>Tales a<a class="footnoteLink" href="#note_LCL126_202_15" id="target_note_LCL126_202_15"><sup>15</sup></a> propositione accusatoris contraque eam loci oriuntur. Saepe a persona prior ducit argumenta defensor, et interim generaliter: incredibile esse a filio patrem occisum, ab imperatore proditam hostibus patriam. Facile respondetur,

</p></section><notes><section class="footnotes"><ul><li class="note" id="note_LCL126_202_15"><a class="footnoteCrossrefLink" href="#target_note_LCL126_202_15" title="Click to highlight in text"><sup class="lineRef">15</sup>tales a <span class="italic">Winterbottom</span>: alia <span class="italic">A</span>: alii <span class="italic">recc.</span></a></li><script type="text/javascript">document.getElementById('note_LCL126_202_15').style.display = "none";</script></ul></section></notes></section>