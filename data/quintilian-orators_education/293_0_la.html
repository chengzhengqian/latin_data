<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


atque aliis tropis, quae omnia cauti illi ac diligentes prohibent, utemur interim, nisi cui divina illa pro Ligario ironia, de qua paulo ante dixeram, displicet.</p>
<span class="br"></span><span class="lineNumber">71</span><span class="br"></span><p>Alia exordiorum vitia verius tradiderunt. Quod in pluris causas accommodari potest, vulgare dicitur: id minus favorabile aliquando tamen non inutiliter adsumimus, magnis saepe oratoribus non evitatum. Quo et adversarius uti potest, commune appellatur; quod adversarius in suam utilitatem deflectere potest, commutabile; quod causae non cohaeret, separatum; quod aliunde trahitur, tralatum; praeterea quod longum, quod contra praecepta est.<a class="footnoteLink" href="#note_LCL125_214_12" id="target_note_LCL125_214_12"><sup>12</sup></a> Quorum pleraque non principii modo sunt vitia sed totius orationis.</p>
<span class="br"></span><span class="lineNumber">72</span><span class="br"></span><p>Haec de prohoemio, quotiens erit eius usus. Non semper autem est; nam et supervacuum aliquando est, si sit praeparatus satis etiam sine hoc iudex aut si res praeparatione non egeat. Aristoteles quidem in totum id necessarium apud bonos iudices negat. Aliquando tamen uti nec si velimus eo licet, cum iudex occupatus, cum angusta sunt tempora, cum maior potestas ab ipsa re cogit incipere.</p>
<span class="br"></span><span class="lineNumber">73</span><span class="br"></span><p>Contraque est interim prohoemii vis etiam non exordio; nam iudices et in narratione nonnumquam et in argumentis




</p></section><notes><section class="footnotes"><ul><li class="note" id="note_LCL125_214_12"><a class="footnoteCrossrefLink" href="#target_note_LCL125_214_12" title="Click to highlight in text"><sup class="lineRef">12</sup>praeterea . . . est <span class="italic">del. Meyer, om. Julius Victor</span> 433,34 <span class="italic">Halm (=</span> 71,15 <span class="italic">Giominiâ€“Celentano)</span></a></li><script type="text/javascript">document.getElementById('note_LCL125_214_12').style.display = "none";</script></ul></section></notes></section>