<section class="div1 language" lang="la"><header><hgroup><h1>Introduction</h1></hgroup></header>
<section class="div2">
<h2><span class="sc">M. Fabius Quintilianus Tryphoni suo salutem.</span></h2>
<span class="br"></span><span class="lineNumber">1</span><span class="br"></span><p class="noindent">Efflagitasti cotidiano convicio ut libros quos ad Marcellum meum de institutione oratoria scripseram iam emittere inciperem. Nam ipse eos nondum opinabar satis maturuisse, quibus componendis, ut scis, paulo plus quam biennium tot alioqui negotiis districtus inpendi: quod tempus non tam stilo quam inquisitioni operis prope infiniti et legendis <span class="br"></span><span class="lineNumber">2</span><span class="br"></span>auctoribus, qui sunt innumerabiles, datum est. Usus deinde Horati consilio, qui in arte poetica suadet ne praecipitetur editio ‘nonumque prematur in annum’, dabam his otium, ut refrigerato inventionis amore diligentius <span class="br"></span><span class="lineNumber">3</span><span class="br"></span>repetitos tamquam lector perpenderem. Sed si tantopere efflagitantur quam tu adfirmas, permittamus vela ventis et oram solventibus bene precemur. Multum autem in tua quoque fide ac diligentia positum est, ut in manus hominum quam emendatissimi veniant. Vale.</p>
</section><notes></notes></section>