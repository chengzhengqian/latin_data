<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">110</span><span class="br"></span>nisi provideris cui rei adhibenda sint. Hoc est quod comprendi arte non possit, ideoque, cum plures eadem didicerint, generibus argumentorum similibus utentur, alius alio plura quibus utatur inveniet. Sit exempli gratia proposita controversia quae minime communes cum aliis quaestiones <span class="br"></span><span class="lineNumber">111</span><span class="br"></span>habet: ‘Cum Thebas evertisset Alexander, invenit tabulas quibus centum talenta mutua Thessalis dedisse Thebanos continebatur. Has, quia erat usus commilitio Thessalorum, donavit his ultro: postea restituti a Casandro Thebani reposcunt Thessalos. Apud Amphictyonas agitur.’ Centum talenta et credidisse eos constat et non recepisse. <span class="br"></span><span class="lineNumber">112</span><span class="br"></span>Lis omnis ex eo quod Alexander ea Thessalis donasse dicitur pendet. Constat illud quoque, non esse iis ab Alexandro pecuniam datam: quaeritur ergo an proinde sit quod <span class="br"></span><span class="lineNumber">113</span><span class="br"></span>datum est ac si pecuniam dederit. Quid proderunt argumentorum loci nisi haec prius videro, nihil eum egisse donando, non potuisse donare, non donasse? Et prima quidem actio facilis ac favorabilis repetentium iure quod vi sit ablatum: sed hinc aspera et vehemens quaestio exoritur de iure belli, dicentibus Thessalis hoc regna, populos, fines <span class="br"></span><span class="lineNumber">114</span><span class="br"></span>gentium atque urbium contineri. Inveniendum contra est quo distet haec causa a ceteris quae in potestatem victoris venirent, nec circa probationem res haeret, sed circa propositionem.

</p></section><notes></notes></section>