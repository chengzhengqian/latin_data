<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

alacresque<a class="footnoteLink" href="#note_LCL124_324_1" id="target_note_LCL124_324_1"><sup>1</sup></a> convenient, emendati non irascentur, laudati <span class="br"></span><span class="lineNumber">3</span><span class="br"></span>gaudebunt, ut sint carissimi studio merebuntur. Nam ut illorum officium est docere, sic horum praebere se dociles: alioqui neutrum sine altero sufficit; et sicut hominis ortus ex utroque gignentium confertur, et frustra sparseris semina nisi illa praemollitus foverit sulcus, ita eloquentia coalescere nequit nisi sociata tradentis accipientisque concordia.</p>
<h3>10</h3>
<span class="br"></span><span class="lineNumber">1</span><span class="br"></span><p class="noindent">In his primis operibus, quae non ipsa parva sunt sed maiorum quasi membra atque partes, bene instituto ac satis exercitato iam fere tempus adpetet adgrediendi suasorias iudicialesque materias: quarum antequam viam ingredior, pauca mihi de ipsa declamandi ratione dicenda sunt, quae quidem ut ex omnibus novissime inventa, ita multo est utilissima. <span class="br"></span><span class="lineNumber">2</span><span class="br"></span>Nam et cuncta illa de quibus diximus in se fere continet et veritati proximam imaginem reddit, ideoque ita est celebrata ut plerisque videretur ad formandam eloquentiam vel sola sufficere. Neque enim virtus ulla perpetuae dumtaxat orationis reperiri potest quae non sit cum <span class="br"></span><span class="lineNumber">3</span><span class="br"></span>hac dicendi meditatione communis. Eo quidem res ista culpa docentium reccidit ut inter praecipuas quae corrumperent eloquentiam causas licentia atque inscitia declamantium fuerit.</p>
</section><notes><section class="footnotes"><ul><li class="note" id="note_LCL124_324_1"><a class="footnoteCrossrefLink" href="#target_note_LCL124_324_1" title="Click to highlight in text"><sup class="lineRef">1</sup>alacres <span class="italic">B</span></a></li><script type="text/javascript">document.getElementById('note_LCL124_324_1').style.display = "none";</script></ul></section></notes></section>