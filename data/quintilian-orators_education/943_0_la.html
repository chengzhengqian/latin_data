<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">88</span><span class="br"></span><p>Et hi quidem de quibus sum locutus cum ipsis vocibus naturaliter exeunt gestus: alii sunt qui res imitatione significant, ut si aegrum temptantis venas medici similitudine aut citharoedum formatis ad modum percutientis nervos manibus ostendas, quod est genus quam longissime in actione
<span class="br"></span><span class="lineNumber">89</span><span class="br"></span>fugiendum. Abesse enim plurimum a saltatore debet orator, ut sit gestus ad sensus magis quam ad verba accommodatus, quod etiam histrionibus paulo gravioribus facere moris fuit. Ergo ut ad se manum referre cum de se ipso loquatur et in eum quem demonstret intendere et aliqua his similia permiserim, ita non effingere status quosdam et quidquid dicet ostendere.</p>
<span class="br"></span><span class="lineNumber">90</span><span class="br"></span><p>Neque id in manibus solum sed in omni gestu ac voce servandum est. Non enim aut in illa perihodo ‘stetit soleatus praetor populi Romani’ inclinatio incumbentis in mulierculam Verris effingenda est, aut in illa ‘caedebatur in medio foro Messanae’ motus laterum qualis esse ad verbera solet torquendus aut vox qualis dolori exprimitur eruenda,
<span class="br"></span><span class="lineNumber">91</span><span class="br"></span>cum mihi comoedi quoque pessime facere videantur quod, etiam si iuvenem agant, cum tamen in expositione aut senis sermo, ut in Hydriae prologo, aut mulieris, ut in Georgo, incidit, tremula vel effeminata voce pronuntiant: adeo in illis quoque est aliqua vitiosa imitatio quorum ars omnis constat imitatione.</p>
<span class="br"></span><span class="lineNumber"></span><span class="br"></span>
</section><notes></notes></section>