<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">32</span><span class="br"></span> Amphiboliam quoque fieri vitiosa locatione verborum nemo est qui nesciat.</p>
<p>Haec arbitror, ut in brevi, de ordine fuisse dicenda: qui si vitiosus est, licet et vincta ac sit apte cadens oratio, tamen merito incomposita dicatur.</p>
<p>Iunctura sequitur. Est in verbis, incisis, membris, perihodis: omnia namque ista et virtutes et vitia in complexu <span class="br"></span><span class="lineNumber">33</span><span class="br"></span> habent. Atque ut ordinem sequar, primum sunt quae imperitis quoque ad reprehensionem notabilia videntur, id est, quae commissis inter se verbis duobus ex ultima prioris ac prima sequentis syllaba deforme aliquod nomen efficiunt. Tum vocalium concursus: quod cum accidit, hiat et intersistit et quasi laborat oratio. Pessime longae<a class="footnoteLink" href="#note_LCL127_178_10" id="target_note_LCL127_178_10"><sup>10</sup></a> quae easdem inter se litteras committunt sonabunt: praecipuus tamen erit hiatus earum quae cavo aut patulomaxime ore <span class="br"></span><span class="lineNumber">34</span><span class="br"></span> efferuntur. E planior littera est, <span class="sc">i</span> angustior, ideoque obscurius in his vitium. Minus peccabit qui longis breves subiciet, et adhuc qui praeponet longae brevem. Minima est in duabus brevibus offensio. Atque cum aliae subiunguntur aliis, proinde asperiores 〈aut leviores〉<a class="footnoteLink" href="#note_LCL127_178_11" id="target_note_LCL127_178_11"><sup>11</sup></a> erunt prout oris habitu simili aut diverso pronuntiabuntur.</p>
</section><notes><section class="footnotes"><ul><li class="note" id="note_LCL127_178_10"><a class="footnoteCrossrefLink" href="#target_note_LCL127_178_10" title="Click to highlight in text"><sup class="lineRef">10</sup>longae <span class="italic">del. Winterbottom</span></a></li><script type="text/javascript">document.getElementById('note_LCL127_178_10').style.display = "none";</script><li class="note" id="note_LCL127_178_11"><a class="footnoteCrossrefLink" href="#target_note_LCL127_178_11" title="Click to highlight in text"><sup class="lineRef">11</sup><span class="italic">add. Ammon</span>: aut leniores <span class="italic">add. Christ</span></a></li><script type="text/javascript">document.getElementById('note_LCL127_178_11').style.display = "none";</script></ul></section></notes></section>