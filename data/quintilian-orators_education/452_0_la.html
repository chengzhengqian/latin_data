<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

simili ferirer. Unum<a class="footnoteLink" href="#note_LCL126_10_2" id="target_note_LCL126_10_2"><sup>2</sup></a> igitur optimum fuit, infaustum opus et quidquid hoc est in me infelicium litterarum super inmaturum funus consumpturis viscera mea flammis inicere neque hanc impiam vivacitatem novis insuper curis fatigare. <span class="br"></span><span class="lineNumber">4</span><span class="br"></span>Quis enim mihi bonus parens ignoscat si studere amplius possum, ac non oderit hanc animi mei firmitatem si quis in me alius usus vocis quam ut incusem deos superstes omnium meorum, nullam in terras despicere providentiam tester?—si non meo casu, cui tamen nihil obici nisi quod vivam potest, at illorum certe quos utique inmeritos mors acerba damnavit, erepta prius mihi matre eorundem, quae nondum expleto aetatis undevicesimo anno duos enixa filios, quamvis acerbissimis rapta fatis, &lt;non&gt;<a class="footnoteLink" href="#note_LCL126_10_3" id="target_note_LCL126_10_3"><sup>3</sup></a> infelix <span class="br"></span><span class="lineNumber">5</span><span class="br"></span>decessit. Ego vel hoc uno malo sic eram adflictus ut me iam nulla fortuna posset efficere felicem. Nam cum, omni virtute quae in feminas cadit functa, insanabilem attulit marito dolorem, tum aetate tam puellari, praesertim meae comparata, potest et ipsa numerari inter vulnera orbitatis. <span class="br"></span><span class="lineNumber">6</span><span class="br"></span>Liberis tamen superstitibus et—quod nefas erat sed optabat ipsa—me salvo, maximos cruciatus praecipiti via effugit. Mihi filius minor quintum egressus annum prior <span class="br"></span><span class="lineNumber">7</span><span class="br"></span>alterum ex duobus eruit lumen. Non sum ambitiosus in malis nec augere lacrimarum causas volo, utinamque esset ratio minuendi: sed dissimulare qui possum quid ille gratiae in vultu, quid iucunditatis in sermone, quos ingenii igniculos, quam substantiam placidae et (quod scio vix posse credi) iam tum altae mentis ostenderit? Qualis amorem


</p></section><notes><section class="footnotes"><ul><li class="note" id="note_LCL126_10_2"><a class="footnoteCrossrefLink" href="#target_note_LCL126_10_2" title="Click to highlight in text"><sup class="lineRef">2</sup><span class="italic">Radermacher</span>: num <span class="italic">A</span></a></li><script type="text/javascript">document.getElementById('note_LCL126_10_2').style.display = "none";</script><li class="note" id="note_LCL126_10_3"><a class="footnoteCrossrefLink" href="#target_note_LCL126_10_3" title="Click to highlight in text"><sup class="lineRef">3</sup><span class="italic">add. Halm</span></a></li><script type="text/javascript">document.getElementById('note_LCL126_10_3').style.display = "none";</script></ul></section></notes></section>