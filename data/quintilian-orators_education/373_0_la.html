<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">17</span><span class="br"></span>furtum factum ab eo qui domi fuit’. Ideoque Aristoteles in secundo de arte rhetorica libro diligentissime est executus quid cuique rei et quid cuique homini soleret accidere, et quas res quosque homines quibus rebus aut hominibus vel conciliasset vel alienasset ipsa natura, ut divitias quid sequatur aut ambitum aut superstitionem, quid boni pro-bent, quid mali petant, quid milites, quid rustici, quo <span class="br"></span><span class="lineNumber">18</span><span class="br"></span>quaeque modo res vitari vel adpeti soleat. Verum hoc exequi mitto: non enim longum tantum, sed etiam inpossibile ac potius infinitum est, praeterea positum in communi omnium intellectu. Si quis tamen desideraverit, a quo peteret ostendi.</p>
<span class="br"></span><span class="lineNumber">19</span><span class="br"></span><p>Omnia autem credibilia, in quibus pars maxima consistit argumentationis, ex huius modi fontibus fluunt: ‘an credibile sit a filio patrem occisum, incestum cum filia commissum’, et contra veneficium in noverca, adulterium in luxurioso: illa quoque, ‘an scelus palam factum’, ‘an falsum propter exiguam summam’, quia suos quidque horum velut mores habet, plerumque tamen, non semper: alioqui indubitata essent, non argumenta.</p>
<span class="br"></span><span class="lineNumber">20</span><span class="br"></span><p>Excutiamus nunc argumentorum locos, quamquam quibusdam hi quoque de quibus supra dixi videntur. Locos appello non, ut vulgo nunc intelleguntur, in luxuriem et adulterium et similia, sed sedes argumentorum, in quibus <span class="br"></span><span class="lineNumber">21</span><span class="br"></span>latent, ex quibus sunt petenda. Nam ut in terra non omni


</p></section><notes></notes></section>