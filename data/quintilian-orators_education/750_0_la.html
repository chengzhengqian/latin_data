<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">58</span><span class="br"></span> At quae per detractionem fiunt figurae, brevitatis novitatisque maxime gratiam petunt: quarum una est ea quam libro proximo in figuras ex συνεκδοχῇ distuli, cum subtractum verbum aliquod satis ex ceteris intellegitur, ut Caelius in Antonium: ‘stupere gaudio Graecus’: simul enim auditur ‘coepit’; Cicero ad Brutum: ‘Sermo nullus scilicet nisi de te: quid enim potius? Tum Flavius, Cras, inquit, tabellarii, et ego ibidem has inter cenam exaravi.’ <span class="br"></span><span class="lineNumber">59</span><span class="br"></span> Cui similia sunt illa meo quidem iudicio, in quibus verba decenter pudoris gratia subtrahuntur:</p>
<blockquote><p>
<span class="line">novimus et qui te, transversa tuentibus hircis,</span><span class="linebreak"></span>
<span class="line">et quo, sed faciles Nymphae risere, sacello.</span><span class="linebreak"></span>
</p></blockquote>
<p class="noindent"><span class="br"></span><span class="lineNumber">60</span><span class="br"></span> Hanc quidam aposiopesin putant, frustra: nam illa quid taceat incertum est aut certe longiore sermone explicandum, hic unum verbum et manifestum quidem desideratum: quod si aposiopesis est, nihil non in quo deest aliquid <span class="br"></span><span class="lineNumber">61</span><span class="br"></span> idem appellabitur. Ego ne illud quidem aposiopesin semper voco, in quo res quaecumque relinquitur intellegenda, ut ea quae in epistulis Cicero: ‘data Lupercalibus, quo die Antonius Caesari.’ Non enim opticuit: lusit, quia nihil <span class="br"></span><span class="lineNumber">62</span><span class="br"></span> aliud intellegi poterat quam hoc: ‘diadema imposuit.’ Altera est per detractionem figura, de qua modo dictum est,







</p></section><notes></notes></section>