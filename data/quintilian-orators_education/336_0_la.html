<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

videantur, unde illa non iniucunda schemata: ‘paene excidit mihi’ et ‘fugerat me’ et ‘recte admones’; propositis enim probationibus omnis in relicum gratia novitatis praecerpitur.</p>
<span class="br"></span><span class="lineNumber">5</span><span class="br"></span><p>Interim vero etiam fallendus est iudex et variis artibus subeundus ut aliud agi quam quod petimus putet. Nam est nonnumquam dura propositio, quam iudex si providit non aliter praeformidat quam qui ferrum medici prius quam curetur aspexit: at si re non ante proposita securum ac nulla denuntiatione in se conversum intrarit oratio, efficiet quod promittenti non crederetur.</p>
<span class="br"></span><span class="lineNumber">6</span><span class="br"></span><p>Interim refugienda non modo distinctio quaestionum est, sed omnino tractatio: adfectibus turbandus et ab intentione auferendus auditor. Non enim solum oratoris est docere, sed plus eloquentia circa movendum valet. Cui rei contraria est maxime tenuis illa et scrupulose in partis secta divisionis diligentia eo tempore quo cognoscenti iudicium conamur auferre.</p>
<span class="br"></span><span class="lineNumber">7</span><span class="br"></span><p>Quid quod interim quae per se levia sunt et infirma, turba valent, ideoque congerenda sunt potius, et velut eruptione pugnandum? Quod tamen rarum esse debet et ex necessitate demum, cum hoc ipsum quod dissimile rationi est coegerit ratio.</p>
<span class="br"></span><span class="lineNumber">8</span><span class="br"></span><p>Praeter haec in omni partitione est utique aliquid potentissimum, quod cum audivit iudex cetera tamquam


</p></section><notes></notes></section>