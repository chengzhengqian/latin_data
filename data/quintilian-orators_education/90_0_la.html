<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

modo legitimam disciplinam non sint perosi, duraverit, non est committendum ut illa dubia faciam defensionis <span class="br"></span><span class="lineNumber">31</span><span class="br"></span>sollicitudine. Quamvis autem satis iam ex ipsis quibus sum modo usus exemplis credam esse manifestum quae mihi et quatenus musice placeat, apertius tamen profitendum puto non hanc a me praecipi quae nunc in scaenis effeminata et inpudicis modis fracta non ex parte minima si quid in nobis virilis roboris manebat excidit, sed qua laudes fortium canebantur quaque ipsi fortes canebant: nec psalteria et spadicas, etiam virginibus probis recusanda, sed cognitionem rationis, quae ad movendos leniendosque adfectus <span class="br"></span><span class="lineNumber">32</span><span class="br"></span>plurimum valet. Nam et Pythagoran accepimus concitatos ad vim pudicae domui adferendam iuvenes iussa mutare in spondium modos tibicina composuisse, et Chrysippus etiam nutricum illi quae adhibetur infantibus adlectationi <span class="br"></span><span class="lineNumber">33</span><span class="br"></span>suum quoddam carmen adsignat. Est etiam non inerudite ad declamandum ficta materia, in qua ponitur tibicen qui sacrificanti Phrygium cecinerat, acto illo in insaniam et per praecipitia delato, accusari quod causa mortis extiterit: quae si dici debet ab oratore nec dici citra scientiam musices potest, quomodo non hanc quoque artem necessariam esse operi nostro vel iniqui consentient?</p>
<span class="br"></span><span class="lineNumber">34</span><span class="br"></span><p>In geometria partem fatentur esse utilem teneris aetatibus:






</p></section><notes></notes></section>