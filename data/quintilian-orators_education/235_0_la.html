<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">98</span><span class="br"></span><p>Heredi scripto opponitur lex: ‘abdicatus ne quid de bonis patris capiat’; fit status scripti et voluntatis, an ullo modo capere possit, an ex voluntate patris, an heres scriptus. Notho duplex fit quaestio, quod post legitimos natus <span class="br"></span><span class="lineNumber">99</span><span class="br"></span>sit et quod non sit ante legitimum natus. Prior συλλoγισμόν habet, an pro non natis sint habendi qui a familia sunt alienati; altera scripti et voluntatis: non esse enim hunc natum ante legitimum convenit, sed voluntate legis se tuebitur, quam dicet talem fuisse ut legitimus esset nothus tum <span class="br"></span><span class="lineNumber">100</span><span class="br"></span>natus cum alius legitimus in domo non esset. Scriptum quoque legis excludet, dicens non utique si postea legitimus natus non sit notho nocere, uteturque hoc argumento: ‘Finge solum natum nothum, cuius condicionis erit? Tantum civis? Atqui non erit post legitimum natus. An filius? Atqui non erit ante legitimum natus. Quare si verbis legis <span class="br"></span><span class="lineNumber">101</span><span class="br"></span>stari non potest, voluntate standum est.’ Nec quemquam turbet quod ex una lege duo status fiant: duplex est, ita vim duarum habet.</p>
<p>Redire in familiam volenti dicitur ab altero primum: ‘ut tibi redire liceat, heres sum.’ Idem status qui in petitione abdicati: quaeretur enim an possit esse heres abdicatus. <span class="br"></span><span class="lineNumber">102</span><span class="br"></span>Adicitur communiter a duobus: ‘redire tibi in familiam non licet; non enim pater sine liberis decessit.’ Sed in hoc propria
</p></section><notes></notes></section>