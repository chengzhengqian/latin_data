<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">14</span><span class="br"></span>quae quia erant longiora non suis verbis exposui. Breve autem apud Vergilium contrarii exemplum est:</p>
<blockquote><p>
<span class="line">at non ille, satum quo te mentiris, Achilles</span><span class="linebreak"></span>
<span class="line">talis in hoste fuit Priamo.</span><span class="linebreak"></span>
</p></blockquote>
<span class="br"></span><span class="lineNumber">15</span><span class="br"></span><p class="noindent">Quaedam autem ex iis quae gesta sunt tota narrabimus, ut Cicero pro Milone: ‘pudicitiam cum eriperet militi tribunus militaris in exercitu C. Mari, propincus eius imperatoris, interfectus ab eo est cui vim adferebat: facere enim probus adulescens periculose quam perpeti turpiter maluit: atque hunc ille summus vir scelere solutum periculo <span class="br"></span><span class="lineNumber">16</span><span class="br"></span>liberavit’; quaedam significare satis erit, ut idem ac pro eodem: ‘neque enim posset Ahala ille Servilius aut P. Nasica aut L. Opimius aut me consule senatus non nefarius haberi, si sceleratos interfici nefas esset.’ Haec ita dicentur prout nota erunt vel utilitas causae aut decor postulabit.</p>
<span class="br"></span><span class="lineNumber">17</span><span class="br"></span><p>Eadem ratio est eorum quae ex poeticis fabulis ducuntur, nisi quod iis minus adfirmationis adhibetur: cuius usus qualis esse deberet, idem optimus auctor ac magister eloquentiae <span class="br"></span><span class="lineNumber">18</span><span class="br"></span>ostendit. Nam huius quoque generis eadem in oratione reperietur exemplum: ‘itaque hoc, iudices, non sine causa etiam fictis fabulis doctissimi homines memoriae prodiderunt, eum qui patris ulciscendi causa matrem necavisset, variatis hominum sententiis, non solum





</p></section><notes></notes></section>