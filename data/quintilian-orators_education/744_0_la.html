<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p class="noindent">publicas Larini censorias corrupisse decuriones universi iudicaverunt, cum illo nemo rationem, nemo rem ullam contrahebat, nemo illum ex tam multis cognatis et adfinibus tutorem umquam liberis suis scripsit’, et deinceps adhuc multa.</p>
<p><span class="br"></span><span class="lineNumber">39</span><span class="br"></span> Ut haec in unum congeruntur, ita contra illa dispersa sunt, quae a Cicerone ‘dissupata’ dici puto:</p>
<blockquote><p>
<span class="line">hic segetes, illic veniunt felicius uvae,</span><span class="linebreak"></span>
<span class="line">arborei fetus alibi,</span><span class="linebreak"></span>
</p></blockquote>
<p class="noindent">et deinceps.</p>
<p><span class="br"></span><span class="lineNumber">40</span><span class="br"></span> Illa vero apud Ciceronem mira figurarum mixtura deprehenditur, in qua et primo verbo longum post inter-vallum redditum est ultimum, et media primis et mediis ultima congruunt: ‘vestrum iam hic factum deprehenditur, patres conscripti, non meum, ac pulcherrimum quidem <span class="br"></span><span class="lineNumber">41</span><span class="br"></span> factum, verum, ut dixi, non meum, sed vestrum.’ Hanc frequentiorem repetitionem πλοκήν vocant, quae fit et permixtis figuris, ut supra dixi, utque se habet epistula ad Brutum: ‘ego cum in gratiam redierim cum Appio Claudio, et redierim per Cn. Pompeium, ego ergo cum <span class="br"></span><span class="lineNumber">42</span><span class="br"></span> redierim’, et in isdem sententiis crebrioribus mutata declinationibus iteratione verborum, ut apud Persium:</p>
<blockquote><p>
<span class="line indent21">usque adeone</span><span class="linebreak"></span>
<span class="line">scire tuum nihil est nisi te scire hoc sciat alter?</span><span class="linebreak"></span>
</p></blockquote>
</section><notes></notes></section>