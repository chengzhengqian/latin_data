<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
et quod P. Oppius dixit de genere Lentulorum, cum assidue minores parentibus liberi essent, nascendo interiturum. <span class="br"></span><span class="lineNumber">68</span><span class="br"></span>Quid ironia? nonne etiam quae severissime fit ioci paene genus est? Qua urbane usus est Afer, cum Didio Gallo, qui provinciam ambitiosissime petierat, deinde, impetrata ea, tamquam coactus querebatur: ‘age’ inquit ‘aliquid et rei publicae causa’. Metaphora quoque Cicero lusit, cum Vatini morte nuntiata, cuius parum certus dicebatur <span class="br"></span><span class="lineNumber">69</span><span class="br"></span>auctor: ‘interim’ inquit ‘usura fruar.’ Idem per allegorian M. Caelium, melius obicientem crimina quam defendentem, bonam dextram, malam sinistram habere dicebat. Emphasi A. Villius dixit ferrum in Tuccium incidisse.</p>
<p><span class="br"></span><span class="lineNumber">70</span><span class="br"></span>Figuras quoque mentis, quae σχήματα διανοίας dicuntur, res eadem recipit omnis, in quas nonnulli diviserunt species dictorum. Nam et interrogamus et dubitamus et adfirmamus et minamur et optamus; quaedam ut miserantes, quaedam ut irascentes dicimus. Ridiculum est autem omne quod aperte fingitur.</p>
<p><span class="br"></span><span class="lineNumber">71</span><span class="br"></span>Stulta reprehendere facillimum est, nam per se sunt ridicula; sed rem urbanam facit aliqua ex nobis adiectio.






</p></section><notes></notes></section>