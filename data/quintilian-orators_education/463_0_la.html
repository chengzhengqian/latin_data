<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">28</span><span class="br"></span>Nam cum etiam veros dolores mitiget tempus, citius evanescat necesse est illa quam dicendo effinximus imago: in qua si moramur, fatigatur lacrimis auditor et requiescit et <span class="br"></span><span class="lineNumber">29</span><span class="br"></span>ab illo quem ceperat impetu ad rationem redit. Non patiamur igitur frigescere hoc opus, et adfectum cum ad summum perduxerimus relinquamus, nec speremus fore ut aliena mala quisquam diu ploret, ideoque cum in aliis, tum in hac maxime parte crescere debet oratio, quia quidquid non adicit prioribus etiam detrahere videtur, et facile deficit adfectus qui descendit.</p>
<p><span class="br"></span><span class="lineNumber">30</span><span class="br"></span>Non solum autem dicendo, sed etiam faciendo quaedam lacrimas movemus, unde et producere ipsos qui periclitentur squalidos atque deformes et liberos eorum ac parentis institutum, et ab accusatoribus cruentum gladium ostendi et lecta e vulneribus<a class="footnoteLink" href="#note_LCL126_32_14" id="target_note_LCL126_32_14"><sup>14</sup></a> ossa et vestes sanguine perfusas videmus, et vulnera resolvi, verberata corpora nudari. <span class="br"></span><span class="lineNumber">31</span><span class="br"></span>Quarum rerum ingens plerumque vis est velut in rem praesentem animos hominum ducentium, ut populum Romanum egit in furorem praetexta C. Caesaris praelata in funere cruenta. Sciebatur interfectum eum, corpus denique ipsum impositum lecto erat, vestis tamen illa sanguine madens ita repraesentavit imaginem sceleris ut non occisus esse Caesar sed tum maxime occidi videretur.</p>
</section><notes><section class="footnotes"><ul><li class="note" id="note_LCL126_32_14"><a class="footnoteCrossrefLink" href="#target_note_LCL126_32_14" title="Click to highlight in text"><sup class="lineRef">14</sup>funeribus <span class="italic">Burman</span></a></li><script type="text/javascript">document.getElementById('note_LCL126_32_14').style.display = "none";</script></ul></section></notes></section>