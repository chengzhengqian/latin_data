<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Pluribus autem verbis cum id quod uno aut paucioribus certe dici potest explicatur, periphrasin vocant, circumitum quendam eloquendi, qui nonnumquam necessitatem habet, quotiens dictu deformia operit, ut Sallustius ‘ad requisita <span class="br"></span><span class="lineNumber">60</span><span class="br"></span>naturae’, interim ornatum petit solum, qui est apud poetas frequentissimus:</p>
<blockquote><p>
<span class="line">tempus erat quo prima quies mortalibus aegris</span><span class="linebreak"></span>
<span class="line">incipit et dono divum gratissima serpit,</span><span class="linebreak"></span>
</p></blockquote>
<p class="noindent"><span class="br"></span><span class="lineNumber">61</span><span class="br"></span>et apud oratores non rarus, semper tamen adstrictior. Quidquid enim significari brevius potest et cum ornatu latius ostenditur periphrasis est, cui nomen Latine datum est, non sane aptum orationis virtuti, circumlocutio. Verum hoc ut cum decorem habet periphrasis, ita cum in vitium incidit perissologia dicitur: obstat enim quidquid non adiuvat.</p>
<p><span class="br"></span><span class="lineNumber">62</span><span class="br"></span>Hyperbaton quoque, id est verbi transgressionem, quoniam frequenter ratio compositionis et decor poscit, non inmerito inter virtutes habemus. Sit enim frequentissime aspera et dura et dissoluta et hians oratio si ad necessitatem ordinis sui verba redigantur, et ut quodque oritur ita <span class="br"></span><span class="lineNumber">63</span><span class="br"></span>proximis, etiam si vinciri non potest, alligetur. Differenda igitur quaedam et praesumenda, atque ut in structuris






</p></section><notes></notes></section>