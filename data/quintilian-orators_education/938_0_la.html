<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">68</span><span class="br"></span><p>Decor quoque a gestu atque motu venit. Ideoque Demosthenes grande quoddam intuens speculum componere actionem solebat: adeo, quamvis fulgor ille sinistras imagines reddat, suis demum oculis credidit quod efficeret.</p>
<p>Praecipuum vero in actione sicut in corpore ipso caput est, cum ad illum de quo dixi decorem, tum etiam ad significationem.
<span class="br"></span><span class="lineNumber">69</span><span class="br"></span>Decoris illa sunt, ut sit primo rectum et secundum naturam: nam et deiecto humilitas et supino adrogantia et in latus inclinato languor et praeduro ac rigente barbaria quaedam mentis ostenditur. Tum accipiat aptos ex ipsa actione motus, ut cum gestu concordet et
<span class="br"></span><span class="lineNumber">70</span><span class="br"></span>manibus ac lateribus obsequatur: aspectus enim semper eodem vertitur quo gestus, exceptis quae aut damnare [aut concedere]<a class="footnoteLink" href="#note_LCL494_120_23" id="target_note_LCL494_120_23"><sup>23</sup></a> aut a nobis removere oportebit, ut idem illud vultu videamur aversari, manu repellere:</p>
<blockquote><p>
<span class="line">di talem avertite pestem;</span><span class="linebreak"></span>
</p></blockquote>
<blockquote><p>
<span class="line">haud equidem tali me dignor honore.</span><span class="linebreak"></span>
</p></blockquote>
<p class="noindent"><span class="br"></span><span class="lineNumber">71</span><span class="br"></span>Significat vero plurimis modis. Nam praeter adnuendi renuendi confirmandique motus, sunt et verecundiae et dubitationis et admirationis et indignationis noti et communes omnibus. Solo tamen eo facere gestum scaenici</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_120_23"><a class="footnoteCrossrefLink" href="#target_note_LCL494_120_23" title="Click to highlight in text"><sup class="lineRef">23</sup><span class="italic">del. Spalding</span></a></li><script type="text/javascript">document.getElementById('note_LCL494_120_23').style.display = "none";</script></ul></section></notes></section>