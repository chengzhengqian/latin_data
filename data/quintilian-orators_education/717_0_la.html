<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">58</span><span class="br"></span> Imitatio morum alienorum, quae ἠθοποιία vel, ut alii malunt, μίμησις dicitur, iam inter leniores adfectus numerari potest: est enim posita fere in eludendo. Sed versatur et in factis et in dictis: in factis, quod est ὑποτνπώσει vicinum, in dictis quale est apud Terentium:</p>
<blockquote><p>
<span class="line">Aut ego nescibam quorsum tu ires? Parvola</span><span class="linebreak"></span>
<span class="line">hinc est abrepta, eduxit mater pro sua.</span><span class="linebreak"></span>
<span class="line">Soror dicta est: cupio abducere, ut reddam suis.</span><span class="linebreak"></span>
</p></blockquote>
<p><span class="br"></span><span class="lineNumber">59</span><span class="br"></span> Sed nostrorum quoque dictorum factorumque similis imitatio est per relationem, nisi quod frequentius adseverat quam eludit: ‘dicebam habere eos actorem Q. Caecilium.’</p>
<p>Sunt et illa iucunda et ad commendationem cum varietate tum etiam ipsa natura plurimum prosunt, quae simplicem quandam et non praeparatam ostendendo orationem <span class="br"></span><span class="lineNumber">60</span><span class="br"></span> minus nos suspectos iudici faciunt. Hinc est quasi paenitentia dicti, ut pro Caelio: ‘sed quid ego ita gravem personam introduxi?’ et quibus utimur vulgo: ‘inprudens incidi’; vel cum quaerere nos quid dicamus fingimus: ‘quid relicum est?’ et ‘num quid omisi?’ et cum ibidem invenire, ut




</p></section><notes></notes></section>