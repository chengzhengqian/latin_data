<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>iam rursus proprium materiae et velut novae controversiae, quod restitutione recepisse ius, etiam si quod amiserint, Thebani videntur. Hic et quid Casander velit quaeritur. Sed vel potentissima apud Amphictyonas aequi tractatio est.</p>
<span class="br"></span><span class="lineNumber">119</span><span class="br"></span><p>Haec non idcirco dico quod inutilem horum locorum ex quibus argumenta ducuntur cognitionem putem, alioqui nec tradidissem, sed ne se qui cognoverint ista, si cetera neglegant, perfectos protinus atque consummatos putent et nisi in ceteris quae mox praecipienda sunt elaboraverint mutam quandam scientiam consecutos intellegant. <span class="br"></span><span class="lineNumber">120</span><span class="br"></span>Neque enim artibus editis factum est ut argumenta inveniremus, sed dicta sunt omnia antequam praeciperentur, mox ea scriptores observata <span class="br"></span><span class="lineNumber">121</span><span class="br"></span>et collecta ediderunt. Cuius rei probatio est quod exemplis eorum veteribus utuntur et ab oratoribus illa repetunt, ipsi nullum novum et quod dictum non sit inveniunt. Artifices ergo illi qui dixerunt. Sed habenda his quoque gratia est, per quos labor nobis detractus est. Nam quae priores beneficio ingenii singula invenerunt, nobis et non sunt requirenda et notata omnia. Sed non magis hoc sat est quam palaestram didicisse nisi corpus exercitatione continentia cibis, ante
</p></section><notes></notes></section>