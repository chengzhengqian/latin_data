<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">22</span><span class="br"></span> esse.’ Sed nonnumquam communicantes aliquid inexpectatum subiungimus, quod et per se schema est, ut in Verrem Cicero: ‘quid deinde? quid censetis? furtum fortasse aut praedam aliquam?’ deinde, cum diu suspendisset iudicum animos, subiecit quod multo esset improbius. <span class="br"></span><span class="lineNumber">23</span><span class="br"></span> Hoc Celsus sustentationem vocat. Est autem duplex: nam et contra frequenter, cum expectationem gravissimorum fecimus, ad aliquid quod sit leve aut nullo modo criminosum descendimus. Sed quia non tantum per communicationem fieri solet, παράδοξον alii nominarunt, id est inopinatum.</p>
<p><span class="br"></span><span class="lineNumber">24</span><span class="br"></span> Illis non accedo qui schema esse existimant etiam si quid nobis ipsis dicamus inexpectatum accidisse, ut Pollio: ‘numquam fore credidi, iudices, ut reo Scauro ne quid in eius iudicio gratia valeret precarer.’</p>
<p><span class="br"></span><span class="lineNumber">25</span><span class="br"></span> Paene idem fons est illius quam ‘permissionem’ vocant qui communicationis, cum aliqua ipsis iudicibus relinquimus aestimanda, aliqua nonnumquam adversariis quoque, ut Calvus Vatinio: ‘perfrica frontem et dic te digniorem qui praetor fieres quam Catonem.’</p>
<p><span class="br"></span><span class="lineNumber">26</span><span class="br"></span> Quae vero sunt augendis adfectibus accommodatae figurae constant maxime simulatione. Namque et irasci







</p></section><notes></notes></section>