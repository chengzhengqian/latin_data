<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">40</span><span class="br"></span><p>Brevis erit narratio ante omnia si inde coeperimus rem exponere unde ad iudicem pertinet, deinde si nihil extra causam dixerimus, tum etiam si reciderimus omnia quibus sublatis neque cognitioni quicquam neque utilitati detrahatur; <span class="br"></span><span class="lineNumber">41</span><span class="br"></span>solet enim quaedam esse partium brevitas, quae longam tamen efficit summam. ‘In portum veni, navem prospexi, quanti veheret interrogavi, de pretio convenit, conscendi, sublatae sunt ancorae, solvimus oram, profecti sumus.’ Nihil horum dici celerius potest, sed sufficit dicere: ‘e portu navigavi’; et quotiens exitus rei satis ostendit priora, debemus hoc esse contenti quo reliqua intelleguntur. <span class="br"></span><span class="lineNumber">42</span><span class="br"></span>Quare, cum dicere liceat: ‘est mihi filius iuvenis’, omnia illa supervacua: ‘cupidus ego liberorum uxorem duxi, natum filium sustuli, educavi, in adulescentiam perduxi.’ Ideoque Graecorum aliqui aliud circumcisam expositionem, id est σύντoμoν, aliud brevem putaverunt, quod illa supervacuis careret, haec posset aliquid ex necessariis desiderare. <span class="br"></span><span class="lineNumber">43</span><span class="br"></span>Nos autem brevitatem in hoc ponimus, non ut minus sed ne plus dicatur quam oporteat. Nam iterationes quidem et ταυτoλoγίας et περισσoλoγίας, quas in narratione vitandas quidam scriptores artium tradiderunt,




</p></section><notes></notes></section>