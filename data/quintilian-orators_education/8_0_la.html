<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

deerit ingenium non magis haec scripta sint quam de agrorum <span class="br"></span><span class="lineNumber">27</span><span class="br"></span>cultu sterilibus terris. Sunt et alia ingenita cuique adiumenta, vox, latus patiens laboris, valetudo, constantia, decor, quae si modica optigerunt, possunt ratione ampliari, sed nonnumquam ita desunt ut bona etiam ingenii studiique corrumpant: sicut haec ipsa sine doctore perito, studio pertinaci, scribendi legendi dicendi multa et continua exercitatione per se nihil prosunt.</p>
<h3>1</h3>
<span class="br"></span><span class="lineNumber">1</span><span class="br"></span><p class="noindent">Igitur nato filio pater spem de illo primum quam optimam capiat: ita diligentior a principiis fiet. Falsa enim est querela, paucissimis hominibus vim percipiendi quae tradantur esse concessam, plerosque vero laborem ac tempora tarditate ingenii perdere. Nam contra plures reperias et faciles in excogitando et ad discendum promptos. Quippe id est homini naturale, ac sicut aves ad volatum, equi ad cursum, ad saevitiam ferae gignuntur, ita nobis propria est mentis agitatio atque sollertia: unde origo animi caelestis creditur. <span class="br"></span><span class="lineNumber">2</span><span class="br"></span>Hebetes vero et indociles non magis secundum naturam hominis eduntur quam prodigiosa corpora et monstris insignia [sed hi pauci admodum fuerunt].<a class="footnoteLink" href="#note_LCL124_64_1" id="target_note_LCL124_64_1"><sup>1</sup></a> Argumentum, quod in pueris elucet spes plurimorum: quae cum emoritur aetate, manifestum est non naturam defecisse sed</p>
</section><notes><section class="footnotes"><ul><li class="note" id="note_LCL124_64_1"><a class="footnoteCrossrefLink" href="#target_note_LCL124_64_1" title="Click to highlight in text"><sup class="lineRef">1</sup><span class="italic">del. Winterbottom</span></a></li><script type="text/javascript">document.getElementById('note_LCL124_64_1').style.display = "none";</script></ul></section></notes></section>