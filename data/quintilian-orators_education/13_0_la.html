<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">20</span><span class="br"></span><p>Nec sum adeo aetatium inprudens ut instandum protinus teneris acerbe putem exigendamque plane operam. Nam id in primis cavere oportebit, ne studia qui amare nondum potest oderit et amaritudinem semel perceptam etiam ultra rudes annos reformidet. Lusus hic sit, et rogetur et laudetur et numquam non fecisse<a class="footnoteLink" href="#note_LCL124_74_4" id="target_note_LCL124_74_4"><sup>4</sup></a> se gaudeat, aliquando ipso nolente doceatur alius cui invideat, contendat interim et saepius vincere se putet: praemiis etiam, quae capit illa aetas, evocetur.</p>
<span class="br"></span><span class="lineNumber">21</span><span class="br"></span><p>Parva docemus oratorem instituendum professi, sed est sua etiam studiis infantia, et ut corporum mox fortissimorum educatio a lacte cunisque initium ducit, ita futurus eloquentissimus edidit aliquando vagitum et loqui primum incerta voce temptavit et haesit circa formas litterarum: nec, si quid discere satis non est, ideo nec necesse est. <span class="br"></span><span class="lineNumber">22</span><span class="br"></span>Quodsi nemo reprehendit patrem qui haec non neglegenda in suo filio putet, cur improbetur si quis ea quae domi suae recte faceret in publicum promit? Atque eo magis quod minora etiam facilius minores percipiunt, et ut corpora ad quosdam membrorum flexus formari nisi tenera non possunt, sic animos quoque ad pleraque duriores robur <span class="br"></span><span class="lineNumber">23</span><span class="br"></span>ipsum facit. An Philippus Macedonum rex Alexandro filio suo prima litterarum elementa tradi ab Aristotele</p>
</section><notes><section class="footnotes"><ul><li class="note" id="note_LCL124_74_4"><a class="footnoteCrossrefLink" href="#target_note_LCL124_74_4" title="Click to highlight in text"><sup class="lineRef">4</sup>profecisse <span class="italic">Andresen</span></a></li><script type="text/javascript">document.getElementById('note_LCL124_74_4').style.display = "none";</script></ul></section></notes></section>