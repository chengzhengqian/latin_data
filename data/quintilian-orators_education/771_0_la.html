<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

et longae sunt nimis, ut superioribus diximus libris, et interim etiam compositione vitiosae, quae in hoc ipsum petuntur, ut exultent atque lasciviant, quales illae Maecenatis: ‘sole et aurora rubent plurima’; ‘inter sacra movit aqua fraxinos’; ‘ne exequias quidem unus inter miserrimos viderem meas’ (quod inter haec pessimum est, quia in re tristi ludit compositio).</p>
<p><span class="br"></span><span class="lineNumber">29</span><span class="br"></span> Saepe tamen est vehemens aliquis sensus in verbo, quod si in media parte sententiae latet, transire intentionem et obscurari circumiacentibus solet, in clausula positum adsignatur auditori et infigitur, quale illud est Ciceronis: ‘ut tibi necesse esset in conspectu populi Romani <span class="br"></span><span class="lineNumber">30</span><span class="br"></span> vomere postridie.’ Transfer hoc ultimum: minus valebit. Nam totius ductus hic est quasi mucro, ut per se foeda vomendi necessitas iam nihil ultra expectantibus hanc quoque adiceret deformitatem, ut cibus teneri non posset <span class="br"></span><span class="lineNumber">31</span><span class="br"></span> postridie. Solebat Afer Domitius traicere in clausulas verba tantum asperandae compositionis gratia, et maxime in prohoemiis, ut pro Cloatilla: ‘gratias agam continuo’, et pro Laelia: ‘eis utrisque apud te iudicem periclitatur Laelia.’ Adeo refugit teneram delicatamque modulandi voluptatem ut currentibus per se numeris quod eos inhiberet obiceret.</p>
</section><notes></notes></section>