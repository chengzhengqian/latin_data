<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

alia huius naturae, ut idem pluribus vocibus declarent, ita ut nihil significationis quo potius utaris intersit, ut ‘ensis’ et ‘gladius’; alia, etiam si propria rerum aliquarum sint nomina, tropicos tamen ad eundem intellectum <span class="br"></span><span class="lineNumber">12</span><span class="br"></span> feruntur, ut ‘ferrum’ et ‘mucro’; nam per abusionem sicarios etiam omnis vocamus qui caedem telo quocumque commiserunt. Alia circumitu verborum plurium ostendimus, quale est ‘et pressi copia lactis’. Plurima vero mutatione figurarum: ‘scio’: ‘non ignoro’ et ‘non me fugit’ et ‘non me <span class="br"></span><span class="lineNumber">13</span><span class="br"></span> praeterit’ et ‘quis nescit?’ et ‘nemini dubium est’. Sed etiam ex proximo mutuari licet. Nam et ‘intellego’ et ‘sentio’ et ‘video’ saepe idem valent quod ‘scio’. Quorum nobis ubertatem ac divitias dabit lectio, ut non solum quo modo <span class="br"></span><span class="lineNumber">14</span><span class="br"></span> occurrent sed etiam quo modo oportet utamur. Non semper enim haec inter se idem faciunt, nec sicut de intellectu animi recte dixerim ‘video’, ita de visu oculorum ‘intellego’, nec ut ‘mucro’ gladium, sic mucronem ‘gladius’ ostendit.</p>
<p><span class="br"></span><span class="lineNumber">15</span><span class="br"></span> Sed ut copia verborum sic paratur, ita non verborum tantum gratia legendum vel audiendum est. Nam omnium quaecumque docemus hinc sunt exempla, potentiora etiam ipsis quae traduntur artibus (cum eo qui discit perductus est ut intellegere ea sine demonstrante et sequi iam suis viribus possit), quia quae doctor praecepit orator ostendit.</p>
</section><notes></notes></section>