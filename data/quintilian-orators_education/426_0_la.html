<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


exemplo Ahalae a quo Maelius est interfectus, Maelium regni adfectatorem fuisse, a Graccho leges modo latas esse popularis, Ahalam magistrum equitum fuisse, Nasicam privatum esse dicatur. Si defecerint omnia, tum videndum erit an optineri possit ne illud quidem recte factum.</p>
<p>Quod de exemplis, idem etiam de iudicatis observandum.</p>
<span class="br"></span><span class="lineNumber">25</span><span class="br"></span><p>Quod autem posui, referre quo quidque accusator modo dixerit, huc pertinet ut, si est minus efficaciter elocutus, ipsa eius verba ponantur: si acri et vehementi fuerit usus oratione, eandem rem nostris verbis mitioribus proferamus, <span class="br"></span><span class="lineNumber">26</span><span class="br"></span>ut Cicero de Cornelio: ‘codicem attigit’, et protinus cum quadam defensione, ut, si pro luxurioso dicendum sit: ‘obiecta est paulo liberalior vita.’ Sic et pro sordido parcum, <span class="br"></span><span class="lineNumber">27</span><span class="br"></span>pro maledico liberum dicere licebit. Utique numquam committendum est ut adversariorum dicta cum sua confirmatione referamus, aut etiam loci alicuius executione adiuvemus, nisi cum eludenda erunt: ‘apud exercitum mihi fueris, inquit, tot annis forum non attigeris, afueris tam diu, et, cum tam longo intervallo veneris, cum his qui in foro habitarunt de dignitate contendas?’</p>
<span class="br"></span><span class="lineNumber">28</span><span class="br"></span><p>Praeterea in contradictionibus interim totum crimen exponitur, ut Cicero pro Scauro circa Bostarem facit veluti




</p></section><notes></notes></section>