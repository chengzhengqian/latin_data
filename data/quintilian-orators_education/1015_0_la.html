<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>liberalis materia. Nam et suscipiendi ratio iustissima est officium, et optandum etiam ut amici quam minimas lites habeant, et abunde dixit bene quisquis rei satisfecit.</p>
<span class="br"></span><span class="lineNumber">8</span><span class="br"></span><p>At quidam, etiam si forte susceperunt negotia paulo ad dicendum tenuiora, extrinsecus adductis ea rebus circumlinunt, ac si defecerunt alia, conviciis implent vacua causarum, si contigit,<a class="footnoteLink" href="#note_LCL494_274_2" id="target_note_LCL494_274_2"><sup>2</sup></a> veris, si minus, fictis, modo sit materia ingenii mereaturque clamorem dum dicitur. Quod ego adeo longe puto ab oratore perfecto ut eum ne vera quidem
<span class="br"></span><span class="lineNumber">9</span><span class="br"></span>obiecturum nisi id causa exiget credam. Ea est enim prorsus ‘canina,’ ut ait Appius, ‘eloquentia,’ cognituram male dicendi subire: quod facientibus etiam male audiendi praesumenda patientia est. Nam et in ipsos fit impetus frequenter qui egerunt, et certe petulantiam patroni litigator luit. Sed haec minora sunt ipso illo vitio animi quod
<span class="br"></span><span class="lineNumber">10</span><span class="br"></span>maledicus a malefico non distat nisi occasione. Turpis voluptas et inhumana et nulli audientium bono grata a litigatoribus quidem frequenter exigitur, qui ultionem malunt quam defensionem; sed neque alia multa ad arbitrium eorum facienda sunt: hoc quidem quis hominum liberi modo sanguinis sustineat, petulans esse ad alterius arbitrium?</p>
<span class="br"></span><span class="lineNumber">11</span><span class="br"></span><p>Atqui etiam in advocatos partis adversae libenter nonnulli invehuntur: quod, nisi si forte meruerunt, et inhumanum est respectu communium officiorum, et cum ipsi qui</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_274_2"><a class="footnoteCrossrefLink" href="#target_note_LCL494_274_2" title="Click to highlight in text"><sup class="lineRef">2</sup>contingit <span class="italic">recc.</span></a></li><script type="text/javascript">document.getElementById('note_LCL494_274_2').style.display = "none";</script></ul></section></notes></section>