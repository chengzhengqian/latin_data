<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">57</span><span class="br"></span>adhiberi. Sed ipsum istud evitare summae artis; nam id sine dubio ab omnibus, et quidem optime, praeceptum est, verum aliquatenus temporum condicione mutatur, quia iam quibusdam in iudiciis, maximeque capitalibus aut apud centumviros, ipsi iudices exigunt sollicitas et accuratas actiones, contemnique se nisi in dicendo etiam diligentia appareat credunt, nec doceri tantum sed etiam <span class="br"></span><span class="lineNumber">58</span><span class="br"></span>delectari volunt. Et est difficilis huius rei moderatio: quae tamen ita temperari potest ut videamur accurate, non callide dicere.</p>
<p>Illud ex praeceptis veteribus manet, ne quod insolens verbum, ne audacius tralatum, ne aut ab obsoleta vetustate aut poetica licentia sumptum in principio deprehendatur.</p>
<span class="br"></span><span class="lineNumber">59</span><span class="br"></span><p class="noindent">Nondum enim recepti sumus et custodit nos recens audientium intentio: magis conciliatis animis et iam calentibus haec libertas feretur, maximeque cum in locos fuerimus ingressi, quorum naturalis ubertas licentiam verbi notari <span class="br"></span><span class="lineNumber">60</span><span class="br"></span>circumfuso nitore non patitur. Nec argumentis autem nec locis nec narrationi similis esse in prohoemio debet oratio, neque tamen deducta semper atque circumlita, sed saepe simplici atque inlaboratae similis nec verbis vultuque nimia promittens; dissimulata enim et, ut Graeci dicunt, ἀνεπίϕαντoς actio melius saepe subrepit. Sed haec prout formari animum iudicum expediet.</p>
<span class="br"></span><span class="lineNumber">61</span><span class="br"></span><p>Turbari memoria vel continuandi verba facultate destitui nusquam turpius, cum vitiosum prohoemium possit


</p></section><notes></notes></section>