<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">4</span><span class="br"></span><p>Sed eo quod natura bonum est bene uti licet. Sint ergo et ipsae materiae quae fingentur quam simillimae veritati, et declamatio, in quantum maxime potest, imitetur eas actiones <span class="br"></span><span class="lineNumber">5</span><span class="br"></span>in quarum exercitationem reperta est. Nam magos et pestilentiam et responsa et saeviores tragicis novercas aliaque magis adhuc fabulosa frustra inter sponsiones et interdicta quaeremus. Quid ergo? numquam haec supra fidem et poetica, ut vere dixerim, themata iuvenibus tractare permittamus, ut expatientur et gaudeant materia et <span class="br"></span><span class="lineNumber">6</span><span class="br"></span>quasi in corpus eant? Erat optimum, sed certe sint grandia et tumida, non stulta etiam et acrioribus oculis intuenti ridicula, ut, si iam cedendum est, impleat se declamator aliquando, dum sciat, ut quadrupedes, cum viridi pabulo distentae sunt, sanguinis detractione curantur et sic ad cibos viribus conservandis idoneos redeunt, ita sibi quoque tenuandas adipes, et quidquid umoris corrupti contraxerit <span class="br"></span><span class="lineNumber">7</span><span class="br"></span>emittendum si esse sanus ac robustus volet. Alioqui tumor ille inanis primo cuiuscumque veri operis conatu deprehendetur.</p>
<p>Totum autem declamandi opus qui diversum omni modo a forensibus causis existimant, hi profecto ne rationem quidem qua ista exercitatio inventa sit pervident;</p>
<span class="br"></span><span class="lineNumber">8</span><span class="br"></span><p class="noindent">nam si foro non praeparat, aut scaenicae ostentationi aut furiosae vociferationi simillimum est. Quid enim attinet iudicem praeparare qui nullus est, narrare quod omnes sciant falsum, probationes adhibere causae de qua nemo


</p></section><notes></notes></section>