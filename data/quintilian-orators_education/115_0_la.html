<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

autem quae in ornamentum operis eius accedunt alius melius elaborasset, aut orator loqui nesciet aut leviores morbos curare non poterit praestantissimus medicus.</p>
<span class="br"></span><span class="lineNumber">7</span><span class="br"></span><p>Quid ergo? non est quaedam eloquentia maior quam ut eam intellectu consequi puerilis infirmitas possit? Ego vero confiteor: sed hunc disertum praeceptorem prudentem quoque et non ignarum docendi esse oportebit, summittentem se ad mensuram discentis, ut velocissimus quoque, si forte iter cum parvolo faciat, det manum et gradum suum minuat nec procedat ultra quam comes possit. <span class="br"></span><span class="lineNumber">8</span><span class="br"></span>Quid si plerumque accidit ut faciliora sint ad intellegendum et lucidiora multo quae a doctissimo quoque dicuntur? Nam et prima est eloquentiae virtus perspicuitas, et, quo quis ingenio minus valet, hoc se magis attollere et dilatare conatur, ut statura breves in digitos eriguntur et plura <span class="br"></span><span class="lineNumber">9</span><span class="br"></span>infirmi minantur. Nam tumidos et corruptos et tinnulos et quocumque alio cacozeliae genere peccantes certum habeo non virium sed infirmitatis vitio laborare, ut corpora non robore sed valetudine inflantur, et recto itinere lassi plerumque devertunt. Erit ergo etiam obscurior quo quisque deterior.</p>
<span class="br"></span><span class="lineNumber">10</span><span class="br"></span><p>Non excidit mihi scripsisse me in libro priore, cum potiorem in scholis eruditionem esse quam domi dicerem, libentius se prima studia tenerosque profectus ad imitationem condiscipulorum, quae facilior esset, erigere: quod a quibusdam sic accipi potest tamquam haec quam nunc <span class="br"></span><span class="lineNumber">11</span><span class="br"></span>tueor sententia priori diversa sit. Id a me procul aberit; namque ea causa vel maxima est cur optimo cuique praeceptori sit tradendus puer, quod apud eum discipuli quoque





</p></section><notes></notes></section>