<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>prodesse, moribus autem nocere constaret, potior mihi ratio vivendi honeste quam vel optime dicendi videretur. Sed mea quidem sententia iuncta ista atque indiscreta sunt: neque enim esse oratorem nisi bonum virum iudico et fieri, etiam si potest, nolo. De hac igitur prius.</p>
<span class="br"></span><span class="lineNumber">4</span><span class="br"></span><p>Corrumpi mores in scholis putant: nam et corrumpuntur interim, sed domi quoque, et sunt multa eius rei exempla, tam hercule quam conservatae sanctissime utrubique opinionis. Natura cuiusque &lt;in&gt;<a class="footnoteLink" href="#note_LCL124_84_2" id="target_note_LCL124_84_2"><sup>2</sup></a> totum curaque distat. Da mentem ad peiora facilem, da neglegentiam formandi custodiendique in aetate prima pudoris, non minorem flagitiis occasionem secreta praebuerint. Nam et potest turpis esse domesticus ille praeceptor, nec tutior inter servos malos quam ingenuos parum modestos conversatio <span class="br"></span><span class="lineNumber">5</span><span class="br"></span>est. At si bona ipsius indoles, si non caeca ac sopita parentium socordia est, et praeceptorem eligere sanctissimum quemque (cuius rei praecipua prudentibus cura est) et disciplinam quae maxime severa fuerit licet, et nihilo minus amicum gravem virum aut fidelem libertum lateri filii sui adiungere, cuius adsiduus comitatus etiam illos meliores faciat qui timebantur.</p>
<span class="br"></span><span class="lineNumber">6</span><span class="br"></span><p>Facile erat huius metus remedium. Utinam liberorum nostrorum mores non ipsi perderemus! Infantiam statim deliciis solvimus. Mollis illa educatio, quam indulgentiam vocamus, nervos omnis mentis et corporis frangit. Quid non adultus concupiscet qui in purpuris repit? Nondum prima verba exprimit, iam coccum intellegit, iam conchylium</p>
</section><notes><section class="footnotes"><ul><li class="note" id="note_LCL124_84_2"><a class="footnoteCrossrefLink" href="#target_note_LCL124_84_2" title="Click to highlight in text"><sup class="lineRef">2</sup><span class="italic">add. Watt</span> 1998</a></li><script type="text/javascript">document.getElementById('note_LCL124_84_2').style.display = "none";</script></ul></section></notes></section>