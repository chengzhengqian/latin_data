<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


Catoni petendos honores suadeamus an C. Mario, de <span class="br"></span><span class="lineNumber">38</span><span class="br"></span>ratione belli Scipio prior an Fabius deliberet. Proinde intuenda sexus dignitas aetas; sed mores praecipue discrimen dabunt. Et honesta quidem honestis suadere facillimum est; si vero apud turpes recta optinere conabimur, ne <span class="br"></span><span class="lineNumber">39</span><span class="br"></span>videamur exprobrare diversam vitae sectam cavendum, et animus deliberantis non ipsa honesti natura, quam ille non respicit, permovendus, sed laude, vulgi opinione, et, si parum proficiet haec vanitas, secutura ex his utilitate, aliquanto vero magis obiciendo aliquos, si diversa fecerint, <span class="br"></span><span class="lineNumber">40</span><span class="br"></span>metus. Nam praeter id, quod his levissimi cuiusque animus facillime terretur, nescio an etiam naturaliter apud plurimos plus valeat malorum timor quam spes bonorum, sicut facilior eisdem turpium quam honestorum intellectus <span class="br"></span><span class="lineNumber">41</span><span class="br"></span>est. Aliquando bonis quoque suadentur parum decora, dantur parum bonis consilia in quibus ipsorum qui consulunt spectatur utilitas.</p>
<p>Nec me fallit quae statim cogitatio subire possit legentem: <span class="br"></span><span class="lineNumber">42</span><span class="br"></span>hoc ergo praecipis et hoc fas putas? Poterat me liberare Cicero, qui ita scribit ad Brutum, praepositis plurimis quae honeste suaderi Caesari possint: ‘Simne bonus vir si haec suadeam? Minime. Suasoris enim finis est utilitas eius cui quisque suadet. At recta sunt: quis negat? Sed non est semper rectis in suadendo locus.’ Sed quia est altior quaestio nec tantum ad suasorias pertinet, destinatus est mihi hic locus duodecimo, qui summus futurus est, libro. <span class="br"></span><span class="lineNumber">43</span><span class="br"></span>Nec ego quicquam fieri turpiter velim. Verum interim




</p></section><notes></notes></section>