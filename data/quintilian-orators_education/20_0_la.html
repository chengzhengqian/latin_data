<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>quorum aliquid agentibus cuiuscumque interventus impedimento est. Lectio quoque non omnis nec semper praeeunte vel interpretante eget: quando enim tot auctorum <span class="br"></span><span class="lineNumber">13</span><span class="br"></span>notitia contingeret? Modicum ergo tempus est quo in totum diem velut opus ordinetur, ideoque per plures ire possunt etiam quae singulis tradenda sunt. Pleraque vero hanc condicionem habent, ut eadem voce ad omnis simul perferantur. Taceo de partitionibus et declamationibus rhetorum, quibus certe quantuscumque numerus adhibeatur, <span class="br"></span><span class="lineNumber">14</span><span class="br"></span>tamen unusquisque totum feret: non enim vox illa praeceptoris ut cena minus pluribus sufficit, sed ut sol universis idem lucis calorisque largitur. Grammaticus quoque si de loquendi ratione disserat, si quaestiones explicet, historias exponat, poemata enarret, tot illa discent quot audient.</p>
<span class="br"></span><span class="lineNumber">15</span><span class="br"></span><p>‘At enim emendationi praelectionique numerus obstat.’ Sit incommodum (nam quid fere undique placet?): mox illud comparabimus commodis.</p>
<p>‘Nec ego tamen eo mitti puerum volo ubi neglegatur.’ Sed neque praeceptor bonus maiore se turba quam ut sustinere eam possit oneraverit, et in primis ea habenda cura est ut is omni modo fiat nobis familiariter amicus, nec officium in docendo spectet sed adfectum. Ita numquam <span class="br"></span><span class="lineNumber">16</span><span class="br"></span>erimus in turba. Nec sane quisquam litteris saltem leviter 
</p></section><notes></notes></section>