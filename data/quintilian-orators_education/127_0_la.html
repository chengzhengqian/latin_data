<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">
<span class="br"></span><span class="lineNumber">3</span><span class="br"></span>exemplum nostrum<a class="footnoteLink" href="#note_LCL124_302_1" id="target_note_LCL124_302_1"><sup>1</sup></a> sequebantur. Nec tamen, etiam si quid novi vel sero invenissem, praecipere in posterum puderet: nunc vero scio id fieri apud Graecos, sed magis per adiutores, quia non videntur tempora suffectura <span class="br"></span><span class="lineNumber">4</span><span class="br"></span>si legentibus singulis praeire semper ipsi velint. Et hercule praelectio quae in hoc adhibetur, ut facile atque distincte pueri scripta oculis sequantur, etiam illa quae vim cuiusque verbi, si quod minus usitatum incidat, docet, multum <span class="br"></span><span class="lineNumber">5</span><span class="br"></span>infra rhetoris officium existimanda est. At demonstrare virtutes vel, si quando ita incidat, vitia, id professionis eius atque promissi quo se magistrum eloquentiae pollicetur maxime proprium est, eo quidem validius quod non utique hunc laborem docentium postulo, ut ad gremium revocatis <span class="br"></span><span class="lineNumber">6</span><span class="br"></span>cuius quisque eorum velit libri lectione deserviant. Nam mihi cum facilius tum etiam multo videtur magis utile facto silentio unum aliquem (quod ipsum imperari per vices optimum est) constituere lectorem, ut protinus pronuntiationi <span class="br"></span><span class="lineNumber">7</span><span class="br"></span>quoque adsuescant: tum exposita causa in quam scripta legetur oratio (nam sic clarius quae dicentur intellegi poterunt), nihil otiosum pati quodque in inventione quodque in elocutione adnotandum erit: quae in prohoemio conciliandi iudicis ratio, quae narrandi lux brevitas fides, quod aliquando consilium et quam occulta calliditas <span class="br"></span><span class="lineNumber">8</span><span class="br"></span>(namque ea sola in hoc ars est, quae intellegi nisi ab artifice non possit): quanta deinceps in dividendo prudentia,




</p></section><notes><section class="footnotes"><ul><li class="note" id="note_LCL124_302_1"><a class="footnoteCrossrefLink" href="#target_note_LCL124_302_1" title="Click to highlight in text"><sup class="lineRef">1</sup><span class="italic">del. Shackleton Bailey</span></a></li><script type="text/javascript">document.getElementById('note_LCL124_302_1').style.display = "none";</script></ul></section></notes></section>