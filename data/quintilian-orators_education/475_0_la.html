<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
quaedam videntur gravia per se, parricidium caedes veneficium, <span class="br"></span><span class="lineNumber">22</span><span class="br"></span>quaedam efficienda sunt. Id autem contingit cum magnis alioqui malis gravius esse id quod passi sumus ostenditur, quale est apud Vergilium:</p>
<blockquote><p>
<span class="line">o felix una ante alias Priameia virgo,</span><span class="linebreak"></span>
<span class="line">hostilem ad tumulum Troiae sub moenibus altis</span><span class="linebreak"></span>
<span class="line">iussa mori—</span><span class="linebreak"></span>
</p></blockquote>
<p class="noindent">(quam miser enim casus Andromachae si comparata ei felix <span class="br"></span><span class="lineNumber">23</span><span class="br"></span>Polyxena!): aut cum ita exaggeramus iniuriam nostram ut etiam quae multo minora sunt intoleranda dicamus: ‘si pulsasses, defendi non poteras: vulnerasti.’ Sed haec diligentius cum de amplificatione dicemus.</p>
<p>Interim notasse contentus sum non id solum agere adfectus, ut quae sunt ostendantur acerba ac luctuosa, sed etiam ut quae toleranda haberi solent gravia videantur, ut cum in maledicto plus iniuriae quam in manu, in infamia <span class="br"></span><span class="lineNumber">24</span><span class="br"></span>plus poenae dicimus quam in morte. Namque in hoc eloquentiae vis est, ut iudicem non in id tantum compellat in quod ipsa rei natura ducetur, sed aut qui non est aut maiorem quam est faciat adfectum. Haec est illa quae dinosis vocatur, rebus indignis asperis invidiosis addens vim oratio, qua virtute praeter alias plurimum Demosthenes valuit.</p>
<p><span class="br"></span><span class="lineNumber">25</span><span class="br"></span>Quod si tradita mihi sequi praecepta sufficeret, satisfeceram huic parti nihil eorum quae legi vel didici, quod




</p></section><notes></notes></section>