<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p class="noindent">Et ipsi nosmet rogamus, quale est illud Terentianum: ‘quid igitur faciam?’</p>
<p><span class="br"></span><span class="lineNumber">12</span><span class="br"></span> Est aliqua etiam in respondendo figura, cum aliud interroganti ad aliud, quia sic utilius sit, occurritur, tum augendi criminis gratia, ut testis in reum, rogatus an ab reo fustibus vapulasset, ‘innocens’ inquit: tum declinandi, quod est frequentissimum: ‘quaero an occideris hominem’, respondetur ‘latronem’: ‘an fundum occupaveris’, respondetur ‘meum’, ut confessionem praecedat defensio: <span class="br"></span><span class="lineNumber">13</span><span class="br"></span> ut apud Vergilium in Bucolicis dicenti</p>
<blockquote><p>
<span class="line">non ego te vidi Damonis, pessime, caprum</span><span class="linebreak"></span>
<span class="line">excipere insidiis?</span><span class="linebreak"></span>
</p></blockquote>
<p class="noindent">occurritur:</p>
<blockquote><p>
<span class="line">an mihi cantando victus non redderet ille?</span><span class="linebreak"></span>
</p></blockquote>
<p><span class="br"></span><span class="lineNumber">14</span><span class="br"></span> Cui est confinis dissimulatio, non alibi quam in risu posita ideoque tractata suo loco: nam serio si fiat, pro confessione est.</p>
<p>Ceterum et interrogandi se ipsum et respondendi sibi solent esse non ingratae vices, ut Cicero pro Ligario: ‘Apud quem igitur hoc dico? Apud eum qui, cum hoc sciret, tamen me, antequam vidit, rei publicae reddidit.’</p>
<p><span class="br"></span><span class="lineNumber">15</span><span class="br"></span> Aliter pro Caelio ficta interrogatione: ‘dicet aliquis: haec igitur est tua disciplina? sic tu instituis adulescentis?’ et totus locus. Deinde: ‘ego, si qui, iudices, hoc robore animi atque hac indole virtutis ac continentiae fuit’, et cetera.</p>
</section><notes></notes></section>