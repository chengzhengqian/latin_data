<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

Namque illud genus ostentationi compositum solam petit audientium voluptatem, ideoque omnes dicendi artes aperit ornatumque orationis exponit, ut quod non insidietur nec ad victoriam sed ad solum finem laudis et gloriae tendat. <span class="br"></span><span class="lineNumber">12</span><span class="br"></span>Quare quidquid erit sententiis populare, verbis nitidum, figuris iucundum, tralationibus magnificum, compositione elaboratum, velut institor quidam eloquentiae intuendum et paene pertractandum dabit: nam eventus ad ipsum, non ad causam refertur.</p>
<p><span class="br"></span><span class="lineNumber">13</span><span class="br"></span>At ubi res agitur et vera dimicatio est, ultimus sit famae locus. Praeterea ne decet<a class="footnoteLink" href="#note_LCL126_346_3" id="target_note_LCL126_346_3"><sup>3</sup></a> quidem, ubi maxima rerum momenta versantur, de verbis esse sollicitum. Neque hoc eo pertinet, ut in his nullus sit ornatus, sed uti pressior et severior et minus confessus, praecipue materiae accommodatus. <span class="br"></span><span class="lineNumber">14</span><span class="br"></span>Nam et in suadendo sublimius aliquid senatus, concitatius populus, et in iudiciis publicae capitalesque causae poscunt accuratius dicendi genus. At privatum consilium causasque paucorum, ut frequenter accidit, calculorum purus sermo et dissimilis curae magis decuerit. An non pudeat certam creditam perihodis postulare aut circa stillicidia adfici aut in mancipii redhibitione sudare? Sed ad propositum.</p>
<p><span class="br"></span><span class="lineNumber">15</span><span class="br"></span>Et quoniam orationis tam ornatus quam perspicuitas aut in singulis verbis est aut in pluribus positus, quid separata, quid iuncta exigant consideremus.</p>
</section><notes><section class="footnotes"><ul><li class="note" id="note_LCL126_346_3"><a class="footnoteCrossrefLink" href="#target_note_LCL126_346_3" title="Click to highlight in text"><sup class="lineRef">3</sup><span class="italic">Spalding</span>: debet <span class="italic">A</span> (<span class="italic">with</span> sollicitus)</a></li><script type="text/javascript">document.getElementById('note_LCL126_346_3').style.display = "none";</script></ul></section></notes></section>