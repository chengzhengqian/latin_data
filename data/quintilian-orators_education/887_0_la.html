<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Reprehensus est in hac parte non mediocriter Cicero, quamquam is quidem rerum a se gestarum maior quam
<span class="br"></span><span class="lineNumber">18</span><span class="br"></span>eloquentiae fuit in orationibus utique iactator. Et plerumque illud quoque non sine aliqua ratione fecit: aut enim tuebatur eos quibus erat adiutoribus usus in opprimenda coniuratione, aut respondebat invidiae, cui tamen non fuit par, servatae patriae poenam passus exilium: ut illorum quae egerat in consulatu frequens commemoratio possit
<span class="br"></span><span class="lineNumber">19</span><span class="br"></span>videri non gloriae magis quam defensioni data. Eloquentiam quidem, cum plenissimam diversae partis advocatis concederet, sibi numquam in agendo inmodice adrogavit. Illius sunt enim ‘si, iudices, ingeni mei, quod sentio quam sit exiguum,’ et ‘quod ingenio minus possum, subsidium
<span class="br"></span><span class="lineNumber">20</span><span class="br"></span>mihi diligentia comparavi.’ Quin etiam contra Q. Caecilium de accusatore in Verrem constituendo, quamvis multum esset in hoc quoque momenti, uter ad agendum magis idoneus veniret, dicendi tamen facultatem magis illi detraxit quam adrogavit sibi, seque non consecutum sed
<span class="br"></span><span class="lineNumber">21</span><span class="br"></span>omnia fecisse ut posset eam consequi dixit. In epistulis aliquando familiariter apud amicos, nonnumquam in dialogis, aliena tamen persona, verum de eloquentia sua dicit. Et aperte tamen gloriari nescio an sit magis tolerabile vel ipsa vitii huius simplicitate quam illa iactatione perversa, si abundans opibus pauperem se et nobilis obscurum et potens infirmum et disertus imperitum plane et infantem</p>
<span class="br"></span><span class="lineNumber"></span><span class="br"></span>
</section><notes></notes></section>