<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

mundos dedit. Nomine uterque uno utitur, utrum sit in re <span class="br"></span><span class="lineNumber">6</span><span class="br"></span>coniectat. Interim qualitas tractatur, ut ‘quid sit rhetorice, vis persuadendi an bene dicendi scientia’. Quod genus est in iudiciis frequentissimum. Sic enim quaeritur an deprehensus in lupanari cum aliena uxore adulter sit: quia non de appellatione sed de vi facti eius ambigitur, an omnino peccaverit; nam si peccavit, non potest esse aliud quam adulter.</p>
<p><span class="br"></span><span class="lineNumber">7</span><span class="br"></span>Diversum est genus cum controversia consistit in nomine quod pendet ex scripto, nec versatur in iudiciis nisi propter verba quae litem faciunt: an qui se interficit homicida sit, an qui tyrannum in mortem compulit tyrannicida, an carmina magorum veneficium. Res enim manifesta est sciturque non idem esse occidere se quod alium, non idem occidere tyrannum quod compellere ad mortem, non idem carmina ac mortiferam potionem, quaeritur tamen an eodem nomine appellanda sint.</p>
<p><span class="br"></span><span class="lineNumber">8</span><span class="br"></span>Quamquam autem dissentire vix audeo a Cicerone, qui multos secutus auctores dicit finitionem esse de eodem et de altero (semper enim neganti aliquod esse nomen dicendum quod sit potius), tamen equidem tris habeo velut species.





</p></section><notes></notes></section>