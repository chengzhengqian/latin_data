<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


recte semper initio dicendi tractarentur, nihil prohoemio <span class="br"></span><span class="lineNumber">26</span><span class="br"></span>opus esset. Aliqua ergo nonnumquam quae erunt ad conciliandum nobis iudicem potentissima non inutiliter interim ex quaestionibus in exordio locabuntur.</p>
<p>Quae sint porro in causis favorabilia enumerare non est necesse, quia et manifesta erunt cognita cuiusque controversiae condicione et omnia colligi in tanta litium varietate <span class="br"></span><span class="lineNumber">27</span><span class="br"></span>non possunt. Ut autem haec invenire et augere, ita quod laedit aut omnino repellere aut certe minuere ex causa est. Miseratio quoque aliquando ex eadem venit, sive quid passi <span class="br"></span><span class="lineNumber">28</span><span class="br"></span>sumus grave sive passuri. Neque enim sum in hac opinione qua quidam, ut eo distare prohoemium ab epilogo credam quod in hoc praeterita, in illo futura dicantur, sed quod in ingressu parcius et modestius praetemptanda sit iudicis misericordia, in epilogo vero liceat totos effundere adfectus et fictam orationem induere personis et defunctos excitare et pignora reorum producere: quae minus in <span class="br"></span><span class="lineNumber">29</span><span class="br"></span>exordiis sunt usitata. Sed haec quae supra dixi non movere tantum verum ex diverso amoliri quoque prohoemio opus est. Ut autem nostrum miserabilem si vincamur exitum, ita adversariorum superbum si vicerint utile est credi.</p>
<span class="br"></span><span class="lineNumber">30</span><span class="br"></span><p>Sed ex iis quoque quae non sunt personarum nec causarum verum adiuncta personis et causis duci prohoemia solent. Personis adplicantur non pignora modo, de quibus


</p></section><notes></notes></section>