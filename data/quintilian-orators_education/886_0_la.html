<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Est autem quod omnes et semper et ubique deceat, facere ac dicere honeste, contraque neminem umquam ullo in loco turpiter. Minora vero quaeque sunt ex mediis plerumque sunt talia ut aliis sint concedenda, aliis non sint, aut pro persona tempore loco causa magis ac minus vel excusanda<a class="footnoteLink" href="#note_LCL494_16_3" id="target_note_LCL494_16_3"><sup>3</sup></a>
<span class="br"></span><span class="lineNumber">15</span><span class="br"></span>debeant videri vel reprehendenda. Cum dicamus autem de rebus aut alienis aut nostris, dividenda ratio est eorum, dum sciamus pleraque neutro loco convenire.</p>
<p>In primis igitur omnis sui vitiosa iactatio est, eloquentiae tamen in oratore praecipue, adfertque audientibus
<span class="br"></span><span class="lineNumber">16</span><span class="br"></span>non fastidium modo sed plerumque etiam odium. Habet enim mens nostra natura sublime quiddam et erectum et inpatiens superioris: ideoque abiectos aut summittentes se libenter adlevamus, quia hoc facere tamquam maiores videmur, et quotiens discessit aemulatio, succedit humanitas. At qui se supra modum extollit, premere ac despicere creditur nec tam se maiorem quam minores ceteros
<span class="br"></span><span class="lineNumber">17</span><span class="br"></span>facere. Inde invident humiliores (hoc vitium est eorum qui nec cedere volunt nec possunt contendere), rident superiores, improbant boni. Plerumque vero deprendas adrogantium falsam de se opinionem, sed in veris quoque sufficit conscientia.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_16_3"><a class="footnoteCrossrefLink" href="#target_note_LCL494_16_3" title="Click to highlight in text"><sup class="lineRef">3</sup><span class="italic">edd</span>.: excusata <span class="italic">B</span></a></li><script type="text/javascript">document.getElementById('note_LCL494_16_3').style.display = "none";</script></ul></section></notes></section>