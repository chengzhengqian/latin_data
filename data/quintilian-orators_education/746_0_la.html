<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p class="noindent">initia quoque et clausulae sententiarum aliis sed non alio tendentibus verbis inter se consonant. Initia hoc modo: ‘dediderim periculis omnibus, optulerim insidiis, obiecerim invidiae.’ Rursus clausulae ibidem statim: ‘vos enim statuistis, vos sententiam dixistis, vos iudicastis.’ Hoc alii συνωνυμίαν, alii diiunctionem vocant, utrumque, etiam si est diversum, recte: nam est nominum idem significantium separatio.</p>
<p>Congregantur quoque verba idem significantia: ‘quae cum ita sint, Catilina, perge quo coepisti, egredere <span class="br"></span><span class="lineNumber">46</span><span class="br"></span> aliquando ex urbe: patent portae, proficiscere.’ Et in eundem alio libro: ‘abiit, excessit; erupit, evasit.’ Hoc Caecilio pleonasmos videtur, id est abundans super necessitatem oratio, sicut illa:</p>
<blockquote><p>
<span class="line">vidi oculos ante ipse meos:</span><span class="linebreak"></span>
</p></blockquote>
<p class="noindent">in illoenim ‘vidi’ inest ‘ipse’. Verum id, ut alioquoque loco dixi, cum supervacua oneratur adiectione, vitium est, cum auget aut manifestat sententiam, sicut hic, virtus: ‘vidi’, <span class="br"></span><span class="lineNumber">47</span><span class="br"></span> ‘ipse’, ‘ante oculos’ totidem sunt adfectus. Cur tamen haec proprie nomine tali notarit non video: nam et geminatio et repetitio et qualiscumque adiectio πλεονασμός videri potest.</p>
<p>Nec verba modo sed sensus quoque idem facientes acervantur: ‘perturbatio istum mentis et quaedam scelerum offusa caligo et ardentes furiarum faces excitaverunt.’</p>
</section><notes></notes></section>