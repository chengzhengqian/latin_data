<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">24</span><span class="br"></span>etiam si non vincat, id quod arte continetur effecit. Nam et gubernator vult salva nave in portum pervenire: si tamen tempestate fuerit abreptus, non ideo minus erit gubernator <span class="br"></span><span class="lineNumber">25</span><span class="br"></span>dicetque notum illud: ‘dum clavum rectum teneam’; et medicus sanitatem aegri petit: si tamen aut valetudinis vi aut intemperantia aegri aliove quo casu summa non contigit,<a class="footnoteLink" href="#note_LCL124_388_4" id="target_note_LCL124_388_4"><sup>4</sup></a> dum ipse omnia secundum rationem fecerit, medicinae fine non excidet. Ita oratori bene dixisse finis est. Nam est ars ea, ut post paulum clarius ostendemus, in actu posita, non in effectu.</p>
<span class="br"></span><span class="lineNumber">26</span><span class="br"></span><p>Ita falsum erit illud quoque quod dicitur, artes scire quando sint finem consecutae, rhetoricen nescire: nam se quisque bene dicere intelleget.</p>
<p>Uti etiam vitiis rhetoricen, quod ars nulla faciat, criminantur, <span class="br"></span><span class="lineNumber">27</span><span class="br"></span>quia et falsum dicat et adfectus moveat. Quorum neutrum est turpe, cum ex bona ratione proficiscitur, ideoque nec vitium; nam et mendacium dicere etiam sapienti aliquando concessum est, et adfectus, si aliter ad aequitatem perduci iudex non poterit, necessario movebit <span class="br"></span><span class="lineNumber">28</span><span class="br"></span>orator: imperiti enim iudicant et qui frequenter in hoc ipsum fallendi sint, ne errent. Nam si mihi sapientes iudices dentur, sapientium contiones atque omne consilium, nihil invidia valeat, nihil gratia, nihil opinio praesumpta falsique testes, perquam sit exiguus eloquentiae locus et prope <span class="br"></span><span class="lineNumber">29</span><span class="br"></span>in sola delectatione ponatur. Sin et audientium mobiles




</p></section><notes><section class="footnotes"><ul><li class="note" id="note_LCL124_388_4"><a class="footnoteCrossrefLink" href="#target_note_LCL124_388_4" title="Click to highlight in text"><sup class="lineRef">4</sup>contingit <span class="italic">A</span></a></li><script type="text/javascript">document.getElementById('note_LCL124_388_4').style.display = "none";</script></ul></section></notes></section>