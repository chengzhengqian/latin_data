<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Illa adhuc audaciora et maiorum, ut Cicero existimat, laterum, fictiones personarum, quae προσωποποιίαι dicuntur: mire namque cum variant orationem tum excitant. <span class="br"></span><span class="lineNumber">30</span><span class="br"></span> His et adversariorum cogitationes velut secum loquentium protrahimus (qui tamen ita demum a fide non abhorrent si ea locutos finxerimus quae cogitasse eos non sit absurdum), et nostros cum aliis sermones et aliorum inter se credibiliter introducimus, et suadendo, obiurgando, querendo, laudando, miserando personas idoneas damus. <span class="br"></span><span class="lineNumber">31</span><span class="br"></span> Quin deducere deos in hoc genere dicendi et inferos excitare concessum est. Urbes etiam populique vocem accipiunt. Ac sunt quidam qui has demum προσωποποιίας dicant in quibus et corpora et verba fingimus: sermones hominum adsimulatos dicere διαλόγους malunt, quod <span class="br"></span><span class="lineNumber">32</span><span class="br"></span> Latinorum quidam dixerant sermocinationem. Ego iam recepto more utrumque eodem modo appellavi: nam certe sermo fingi non potest ut non personae sermo fingatur. Sed in iis quae natura non permittit hoc modo mollior fit figura: ‘etenim si mecum patria mea, quae mihi vita mea multoest carior, si cuncta Italia, si omnis res publica sic loquatur: Marce Tulli, quid agis?’ Illud audacius genus: ‘quae tecum, Catilina, sic agit et quodam modo tacita loquitur: nullum iam aliquot annis facinus extitit nisi per te.’</p>
</section><notes></notes></section>