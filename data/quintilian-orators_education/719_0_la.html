<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">64</span><span class="br"></span> Est emphasis etiam inter figuras, cum ex aliquo dicto latens aliquid eruitur, ut apud Vergilium:</p>
<blockquote><p>
<span class="line">non licuit thalami expertem sine crimine vitam</span><span class="linebreak"></span>
<span class="line">degere more ferae;</span><span class="linebreak"></span>
</p></blockquote>
<p class="noindent">quamquam enim de matrimonio queritur Dido, tamen huc erumpit eius adfectus ut sine thalamis vitam non hominum putet sed ferarum. Aliud apud Ovidium genus, apud quem Zmyrna nutrici amorem patris sic confitetur:</p>
<blockquote><p>
<span class="line">o, dixit, felicem coniuge matrem!</span><span class="linebreak"></span>
</p></blockquote>
<p><span class="br"></span><span class="lineNumber">65</span><span class="br"></span> Huic vel confinis vel eadem est qua nunc utimur plurimum. Iam enim ad id genus quod et frequentissimum est et expectari maxime credo veniendum est, in quo per quandam suspicionem quod non dicimus accipi volumus, non utique contrarium, ut in εἰρωνείᾳ, sed aliud latens et auditori quasi inveniendum. Quod, ut supra ostendi, iam fere solum schema a nostris vocatur, et unde controversiae <span class="br"></span><span class="lineNumber">66</span><span class="br"></span> figuratae dicuntur. Eius triplex usus est: unus si dicere palam parum tutum est, alter si non decet, tertius qui venustatis modo gratia adhibetur et ipsa novitate ac varietate






</p></section><notes></notes></section>