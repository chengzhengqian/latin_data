<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">32</span><span class="br"></span>Sed non ideo probaverim, quod factum et lego et ipse aliquando vidi, depictam in tabula sipariove<a class="footnoteLink" href="#note_LCL126_34_15" id="target_note_LCL126_34_15"><sup>15</sup></a> imaginem rei cuius atrocitate iudex erat commovendus: quae enim est actoris infantia qui mutam illam effigiem magis quam <span class="br"></span><span class="lineNumber">33</span><span class="br"></span>orationem pro se putet locuturam? At sordes et squalorem et propinquorum quoque similem habitum scio profuisse, et magnum ad salutem momentum preces attulisse; quare et obsecratio illa iudicum per carissima pignora, utique si <span class="br"></span><span class="lineNumber">34</span><span class="br"></span>et reo sint liberi coniux parentes, utilis erit. Et deorum etiam invocatio velut ex bona conscientia profecta videri solet, stratum denique iacere et genua complecti, nisi si tamen persona nos et ante acta vita et rei condicio prohibebit; quaedam enim tam fortiter tuenda quam facta sunt. Verum sic habenda est auctoritatis ratio ne sit invisa securitas. <span class="br"></span><span class="lineNumber">35</span><span class="br"></span>Fuit quondam inter haec omnia potentissimum quo L. Murenam Cicero accusantibus clarissimis viris eripuisse praecipue videtur, persuasitque nihil esse ad praesentem rerum statum utilius quam duos<a class="footnoteLink" href="#note_LCL126_34_16" id="target_note_LCL126_34_16"><sup>16</sup></a> Kal. Ian. ingredi consulatum. Quod genus nostris temporibus totum paene sublatum est, cum omnia curae tutelaeque unius innixa periclitari nullo iudicii exitu possint.</p>
<p><span class="br"></span><span class="lineNumber">36</span><span class="br"></span>De accusatoribus et reis sum locutus quia in periculis maxime versatur adfectus. Sed privatae quoque causae





</p></section><notes><section class="footnotes"><ul><li class="note" id="note_LCL126_34_15"><a class="footnoteCrossrefLink" href="#target_note_LCL126_34_15" title="Click to highlight in text"><sup class="lineRef">15</sup>in tabula sipariove <span class="italic">Conrad</span>: tabulam supra iovem <span class="italic">A</span></a></li><script type="text/javascript">document.getElementById('note_LCL126_34_15').style.display = "none";</script><li class="note" id="note_LCL126_34_16"><a class="footnoteCrossrefLink" href="#target_note_LCL126_34_16" title="Click to highlight in text"><sup class="lineRef">16</sup><span class="italic">Stroux</span>: pridie <span class="italic">codd.</span></a></li><script type="text/javascript">document.getElementById('note_LCL126_34_16').style.display = "none";</script></ul></section></notes></section>