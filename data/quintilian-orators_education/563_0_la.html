<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

id enim agimus, ut sit causae nostrae conveniens finitio. Potentissima est autem in ea qualitas: an amor insania. Huc pertinebunt probationes quas Cicero dicit proprias esse finitionis, ex antecedentibus consequentibus adiunctis repugnantibus causis effectis, similibus, de quorum <span class="br"></span><span class="lineNumber">29</span><span class="br"></span>argumentorum natura dictum est. Breviter autem pro Caecina Cicero initia causas effecta antecedentia consequentia complexus est: ‘Quid igitur fugiebant? Propter metum. Quid metuebant? Vim videlicet. Potestis igitur principia negare cum extrema concedatis?’ Sed similitudine quoque usus est: ‘quae vis in bello appellatur, ea in <span class="br"></span><span class="lineNumber">30</span><span class="br"></span>otio non appellabitur?’ Sed etiam ex contrario argumenta ducuntur, ut si quaeratur amatorium venenum sit necne, quia venenum amatorium non sit.</p>
<p>Illud alterum genus quo sit manifestius adulescentibus meis (meos enim semper adulescentes putabo), hic quoque <span class="br"></span><span class="lineNumber">31</span><span class="br"></span>fictae controversiae utar exemplo. Iuvenes qui convivere solebant constituerunt ut in litore cenarent: unius, qui cenae defuerat, nomen tumulo quem extruxerant inscripserunt. Pater eius, a transmarina peregrinatione cum ad litus idem adpulisset, lecto nomine suspendit se. Dicuntur <span class="br"></span><span class="lineNumber">32</span><span class="br"></span>ii causa mortis fuisse. Hic finitio est accusatoris: ‘per quem factum est ut quis periret, causa mortis est’; rei:






</p></section><notes></notes></section>