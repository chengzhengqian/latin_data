<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

percipi debet: ea est bene dicendi scientia. Artifex est qui percepit hanc artem: id est orator, cuius est summa bene dicere. Opus, quod efficitur ab artifice: id est bona oratio. Haec omnia rursus diducuntur in species: sed illa sequentia suo loco, nunc quae de prima parte tractanda sunt ordiar.</p>
<h3>15</h3>
<span class="br"></span><span class="lineNumber">1</span><span class="br"></span><p class="noindent">Ante omnia, quid sit rhetorice. Quae finitur quidem varie, sed quaestionem habet duplicem: aut enim de qualitate ipsius rei aut de comprensione verborum dissensio est. Prima atque praecipua opinionum circa hoc differentia, quod alii malos quoque viros posse oratores dici putant, alii, quorum nos sententiae accedimus, nomen hoc artemque <span class="br"></span><span class="lineNumber">2</span><span class="br"></span>de qua loquimur bonis demum tribui volunt. Eorum autem qui dicendi facultatem a maiore ac magis expetenda vitae laude secernunt, quidam rhetoricen vim tantum, quidam scientiam sed non virtutem, quidam usum, quidam artem quidem sed a scientia et virtute diiunctam, quidam etiam pravitatem quandam artis, id est κακοτεχνίαν, nominaverunt. <span class="br"></span><span class="lineNumber">3</span><span class="br"></span>Hi fere aut in persuadendo aut in dicendo apte ad persuadendum positum orandi munus sunt arbitrati: id enim fieri potest ab eo quoque qui vir bonus non sit. Est igitur frequentissimus finis: ‘rhetoricen esse vim persuadendi’. Quod ego vim appello, plerique potestatem,



</p></section><notes></notes></section>