<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
aberat? et qui militabat? et qui in legatione erat?’ Iam multum acti est: potest aliquis non adfuisse et heres esse.</p>
<p><span class="br"></span><span class="lineNumber">51</span><span class="br"></span>Transeat nunc idem ille qui &lt;hoc&gt;<a class="footnoteLink" href="#note_LCL126_178_22" id="target_note_LCL126_178_22"><sup>22</sup></a> cogitavit, ut ait Cicero, tibicinis Latini modo ad disertum: ‘ut ista concedam, tu nec infans es nec afuisti nec militasti.’ Num aliud occurrit <span class="br"></span><span class="lineNumber">52</span><span class="br"></span>quam illud: ‘sed rusticus sum’? Contra quod palam est dici: ‘ut agere non potueris, adsidere potuisti’, et verum est. Quare redeundum rustico ad animum legum latoris: ‘impietatem punire voluit, ego autem impius non sum.’ <span class="br"></span><span class="lineNumber">53</span><span class="br"></span>Contra quod disertus ‘tum impie fecisti’ inquit ‘cum exheredationem meruisti, licet te postea vel paenitentia vel ambitus ad hoc genus optionis adduxerit.’ Praeterea ‘propter te damnatus est pater, videbaris enim de causa pronuntiasse.’ Ad haec rusticus: ‘tu vero in causa damnationis fuisti, multos offenderas, inimicitias domui contraxeras.’ Haec coniecturalia: illud quoque, quod coloris loco rusticus dicit, patris fuisse tale consilium, ne universam domum periculo subiceret.</p>
<p>Haec prima quaestione scripti et voluntatis continentur.</p>
<p><span class="br"></span><span class="lineNumber">54</span><span class="br"></span>Intendamus ultra animum, videamusque an aliquid inveniri praeterea possit. Quo id modo fiet? Sedulo imitor quaerentem, ut quaerere doceam, et omisso speciosiore stili genere ad utilitatem me submitto discentium.</p>
</section><notes><section class="footnotes"><ul><li class="note" id="note_LCL126_178_22"><a class="footnoteCrossrefLink" href="#target_note_LCL126_178_22" title="Click to highlight in text"><sup class="lineRef">22</sup><span class="italic">add. Christ</span></a></li><script type="text/javascript">document.getElementById('note_LCL126_178_22').style.display = "none";</script></ul></section></notes></section>