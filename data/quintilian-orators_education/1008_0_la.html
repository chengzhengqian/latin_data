<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>vendere operam nec elevare tanti beneficii auctoritatem, cum pleraque hoc ipso possint videri vilia, quod pretium
<span class="br"></span><span class="lineNumber">9</span><span class="br"></span>habent? Caecis hoc, ut aiunt, satis clarum est, nec quisquam qui sufficientia sibi (modica autem haec sunt) possidebit hunc quaestum sine crimine sordium fecerit.</p>
<p>At si res familiaris amplius aliquid ad usus necessarios exiget, secundum omnium sapientium leges patietur sibi gratiam referri, cum et Socrati conlatum sit ad victum et Zenon Cleanthes Chrysippus mercedes a discipulis acceptaverint.
<span class="br"></span><span class="lineNumber">10</span><span class="br"></span>Neque enim video quae iustior adquirendi ratio quam ex honestissimo labore et ab iis de quibus optime merueris<a class="footnoteLink" href="#note_LCL494_260_2" id="target_note_LCL494_260_2"><sup>2</sup></a> quique, si nihil invicem praestent, indigni fuerint defensione. Quod quidem non iustum modo sed necessarium etiam est, cum haec ipsa opera tempusque omne alienis negotiis datum facultatem aliter adquirendi recidant.
<span class="br"></span><span class="lineNumber">11</span><span class="br"></span>Sed tum quoque tenendus est modus, ac plurimum refert et a quo accipiat et quantum et quo usque. Paciscendi quidem ille piraticus mos et imponentium periculis pretia procul abominanda negotiatio etiam a mediocriter improbis aberit, cum praesertim bonos homines bonasque causas tuenti non sit metuendus ingratus. Quid si futurus? Malo tamen ille peccet.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL494_260_2"><a class="footnoteCrossrefLink" href="#target_note_LCL494_260_2" title="Click to highlight in text"><sup class="lineRef">2</sup><span class="italic">D.A.R.</span>: meruerint <span class="italic">B</span>: me <span class="italic">b</span></a></li><script type="text/javascript">document.getElementById('note_LCL494_260_2').style.display = "none";</script></ul></section></notes></section>