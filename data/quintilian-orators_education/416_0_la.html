<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">10</span><span class="br"></span>Inde enim illa nobilis Scauri defensio: ‘Q. Varius Sucronensis ait Aemilium Scaurum rem publicam populi Romani prodidisse: Aemilius Scaurus negat’. Cui simile quiddam fecisse Iphicrates dicitur, qui cum Aristophontem, quo accusante similis criminis reus erat, interrogasset an is accepta pecunia rem publicam proditurus esset isque id negasset, ‘quod igitur’ inquit ‘tu non fecisses, ego feci?’ <span class="br"></span><span class="lineNumber">11</span><span class="br"></span>Intuendum autem et qui sit apud quem dicimus, et id quod illi maxime probabile videatur requirendum: qua de re locuti sumus in prohoemii et suasoriae praeceptis.</p>
<span class="br"></span><span class="lineNumber">12</span><span class="br"></span><p>Altera ex adfirmatione probatio est: ‘ego hoc feci!’, ‘tu mihi hoc dixisti!’ et ‘o facinus indignum!’, similia; quae non debent quidem deesse orationi, et si desunt multum no-cent, non tamen habenda sunt inter magna praesidia, cum hoc in eadem causa fieri ex utraque parte similiter possit.</p>
<span class="br"></span><span class="lineNumber">13</span><span class="br"></span><p>Illae firmiores ex sua cuique persona probationes quae credibilem rationem subiectam habent: ut vulneratus aut filio orbatus non fuerit alium accusaturus quam nocentem, quando, si negotium innocenti facit, liberet eum noxa qui admiserit. Hinc et patres adversus liberos et adversus suos quisque necessarios auctoritatem petunt.</p>
</section><notes></notes></section>