<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

sit quaerere ut magis non arrhythmum, quod esset inscitum atque agreste, quam enrhythmum, quod poeticum est, esse compositionem velit: sicut etiam quos palaestritas esse nolumus, tamen esse nolumus eos qui dicuntur apalaestroe. <span class="br"></span><span class="lineNumber">57</span><span class="br"></span> Verum ea quae efficitur e pedibus apta conclusio nomen aliquod desiderat. Quid sit igitur potius quam ‘numerus’, sed oratorius numerus, ut enthymema rhetoricus syllogismus? Ego certe, ne in calumniam cadam, qua ne M. quidem Tullius caruit, posco hoc mihi, ut, cum pro composito dixero numerum et ubicumque iam dixi, oratorium dicere intellegar.</p>
<p><span class="br"></span><span class="lineNumber">58</span><span class="br"></span> Conlocatio autem verba iam probata et electa et velut adsignata sibi debet conectere: nam vel dure inter se commissa potiora sunt inutilibus. Tamen et eligere quaedam, dum ex iis quae idem significent atque idem valeant, permiserim, et adicere dum non otiosa, et detrahere dum non necessaria, et figuris mutare casus atque numeros, quorum varietas frequenter gratia compositionis adscita etiam suo nomine solet esse iucunda.</p>
<p><span class="br"></span><span class="lineNumber">59</span><span class="br"></span> Etiam ubi aliud ratio, aliud consuetudo poscet, utrum volet sumat compositio, ‘vitavisse’ vel ‘vitasse’, ‘deprehendere’ vel ‘deprendere’. Coitus etiam syllabarum non negabo


</p></section><notes></notes></section>