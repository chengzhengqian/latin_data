<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

Nam de domo Ciceronis dixit Calidius, et pro Milone orationem Brutus exercitationis gratia scripsit, etiam si egisse <span class="br"></span><span class="lineNumber">24</span><span class="br"></span> eum Cornelius Celsus falso existimat, et Pollio et Messala defenderunt eosdem, et nobis pueris insignes pro Voluseno Catulo Domiti Afri, Crispi Passieni, Decimi Laeli orationes ferebantur.</p>
<p>Neque id statim legenti persuasum sit, omnia quae summi<a class="footnoteLink" href="#note_LCL127_264_10" id="target_note_LCL127_264_10"><sup>10</sup></a> auctores dixerint utique esse perfecta. Nam et labuntur aliquando et oneri cedunt et indulgent ingeniorum suorum voluptati, nec semper intendunt animum, nonnumquam fatigantur, cum Ciceroni dormitare interim Demosthenes, Horatio vero etiam Homerus ipse videatur. <span class="br"></span><span class="lineNumber">25</span><span class="br"></span> Summi enim sunt, homines tamen, acciditque iis qui quidquid apud illos reppererunt dicendi legem putant ut deteriora imitentur (id enim est facilius), ac se abunde similes <span class="br"></span><span class="lineNumber">26</span><span class="br"></span> putent si vitia magnorum consequantur. Modesto tamen et circumspecto iudicio de tantis viris pronuntiandum est, ne, quod plerisque accidit, damnent quae non intellegunt. Ac si necesse est in alteram errare partem, omnia eorum legentibus placere quam multa displicere maluerim.</p>
</section><notes><section class="footnotes"><ul><li class="note" id="note_LCL127_264_10"><a class="footnoteCrossrefLink" href="#target_note_LCL127_264_10" title="Click to highlight in text"><sup class="lineRef">10</sup><span class="italic">Gerhard</span>: omni <span class="italic">G</span>: boni <span class="italic">Watt</span> 1993</a></li><script type="text/javascript">document.getElementById('note_LCL127_264_10').style.display = "none";</script></ul></section></notes></section>