<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

possunt videri nulla ratione ducti. Nam cum prohoemium idcirco comparatum sit ut iudex ad rem accipiendam fiat conciliatior docilior intentior, et probatio nisi causa prius cognita non possit adhiberi, protinus iudex notitia rerum <span class="br"></span><span class="lineNumber">25</span><span class="br"></span>instruendus videtur. Sed hoc quoque interim mutat condicio causarum, nisi forte M. Tullius in oratione pulcherrima quam pro Milone scriptam reliquit male distulisse narrationem videtur tribus praepositis quaestionibus, aut<a class="footnoteLink" href="#note_LCL125_230_6" id="target_note_LCL125_230_6"><sup>6</sup></a> profuisset exponere quo modo insidias Miloni fecisset Clodius si reum qui a se hominem occisum fateretur defendi omnino fas non fuisset, aut si iam praeiudicio senatus damnatus esset Milo, aut si Cn. Pompeius, qui praeter aliam gratiam iudicium etiam militibus armatis cluserat, tamquam adversus <span class="br"></span><span class="lineNumber">26</span><span class="br"></span>ei timeretur. Ergo hae quoque quaestiones vim prohoemii optinebant, cum omnes iudicem praepararent. Sed pro Vareno quoque postea narravit quam obiecta diluit. Quod fiet utiliter quotiens non repellendum tantum erit crimen, sed etiam transferendum, ut his prius defensis velut initium sit alium culpandi narratio, ut in armorum ratione





</p></section><notes><section class="footnotes"><ul><li class="note" id="note_LCL125_230_6"><a class="footnoteCrossrefLink" href="#target_note_LCL125_230_6" title="Click to highlight in text"><sup class="lineRef">6</sup>an <span class="italic">Eberhard</span></a></li><script type="text/javascript">document.getElementById('note_LCL125_230_6').style.display = "none";</script></ul></section></notes></section>