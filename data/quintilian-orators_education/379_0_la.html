<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">41</span><span class="br"></span>distant. Ad commendationem quoque et invidiam valet; nam et Aiax apud Ovidium ‘ante rates’ inquit ‘agimus causam, et mecum confertur Ulixes!’ et Miloni inter cetera obiectum est quod Clodius in monumentis ab eo maiorum <span class="br"></span><span class="lineNumber">42</span><span class="br"></span>suorum esset occisus. Ad suadendi momenta idem valet, sicut tempus, cuius tractatum subiungam.</p>
<p>Eius autem, ut alio loco iam dixi, duplex significatio est: generaliter enim et specialiter accipitur. Prius illud est ‘nunc’, ‘olim’, ‘sub Alexandro’, ‘cum apud Ilium pugnatum est’, denique praeteritum, instans, futurum. Hoc sequens habet et constituta discrimina: ‘aestate’, ‘hieme’, ‘noctu’, ‘interdiu’, et fortuita: ‘in pestilentia’, ‘in bello’, ‘in convivio’. <span class="br"></span><span class="lineNumber">43</span><span class="br"></span>Latinorum quidam satis significari putaverunt si illud generale ‘tempus’, hoc speciale ‘tempora’ vocarent. Quorum utrorumque ratio et in consiliis quidem et in illo demonstrativo genere versatur, sed in iudiciis frequentissima <span class="br"></span><span class="lineNumber">44</span><span class="br"></span>est. Nam et iuris quaestiones facit et qualitatem distinguit et ad coniecturam plurimum confert, ut cum interim probationes inexpugnabiles adferat, quales sunt si dicatur, ut supra posui, signator qui ante diem tabularum decessit, aut commisisse<a class="footnoteLink" href="#note_LCL125_386_12" id="target_note_LCL125_386_12"><sup>12</sup></a> aliquid vel cum infans esset vel cum omnino <span class="br"></span><span class="lineNumber">45</span><span class="br"></span>natus non esset: praeter id quod omnia facile argumenta aut ex iis quae ante rem facta sunt aut ex coniunctis rei aut insequentibus ducuntur. Ex antecedentibus: ‘mortem minatus es, noctu existi, proficiscentem antecessisti.’






</p></section><notes><section class="footnotes"><ul><li class="note" id="note_LCL125_386_12"><a class="footnoteCrossrefLink" href="#target_note_LCL125_386_12" title="Click to highlight in text"><sup class="lineRef">12</sup>commisisse &lt;quis&gt; <span class="italic">Watt</span> 1998</a></li><script type="text/javascript">document.getElementById('note_LCL125_386_12').style.display = "none";</script></ul></section></notes></section>