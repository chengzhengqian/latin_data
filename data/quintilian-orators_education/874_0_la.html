<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

et faciant. Quod tamen non ipsum tam probabile puto (neque enim habet aut usum res aut necessitatem) quam exhortandis in hanc spem qui foro praeparantur utile exemplum.</p>
<p><span class="br"></span><span class="lineNumber">20</span><span class="br"></span> Neque vero tanta sit umquam fiducia facilitatis ut non breve saltem tempus, quod nusquam fere deerit, ad ea quae dicturi sumus dispicienda sumamus; quod quidem in iudiciis ac foro datur semper: neque enim quisquam est <span class="br"></span><span class="lineNumber">21</span><span class="br"></span> qui causam quam non didicerit agat. Declamatores quosdam perversa ducit ambitio ut exposita controversia protinus dicere velint, quin etiam, quod est in primis frivolum ac scaenicum, verbum petant quoincipiant. Sed tam contumeliosos in se ridet invicem eloquentia, et qui stultis <span class="br"></span><span class="lineNumber">22</span><span class="br"></span> videri eruditi volunt, stulti eruditis videntur. Si qua tamen fortuna tam subitam fecerit agendi necessitatem, mobiliore quodam opus erit ingenio, et vis omnis intendenda rebus, et in praesentia remittendum aliquid ex cura verborum, si consequi utrumque non dabitur. Tum et tardior pronuntiatio moras habet et suspensa ac velut dubitans <span class="br"></span><span class="lineNumber">23</span><span class="br"></span> oratio, ut tamen deliberare, non haesitare videamur. Hoc dum egredimur e portu, si nos nondum aptatis satis armamentis aget ventus, deinde paulatim simul euntes aptabimus vela et disponemus rudentes et impleri sinus optabimus. Id potius quam se inani verborum torrenti dare quasi tempestatibus quo volent auferendum.</p>
<p><span class="br"></span><span class="lineNumber">24</span><span class="br"></span> Sed non minore studio continetur haec facultas quam


</p></section><notes></notes></section>