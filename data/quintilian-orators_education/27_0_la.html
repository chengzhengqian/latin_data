<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

verecundiae futura saepe dolore vel metu acciderunt, qui pudor frangit animum et abicit atque ipsius lucis fugam et taedium dictat.</p>
<span class="br"></span><span class="lineNumber">17</span><span class="br"></span><p>Iam si minor in eligendis custodum et praeceptorum moribus fuit cura, pudet dicere in quae probra nefandi homines isto caedendi iure abutantur, quam det aliis quoque nonnumquam occasionem hic miserorum metus. Non morabor in parte hac: nimium est quod intellegitur. Quare hoc dixisse satis est: in aetatem infirmam et iniuriae obnoxiam nemini debet nimium licere.</p>
<span class="br"></span><span class="lineNumber">18</span><span class="br"></span><p>Nunc quibus instituendus sit artibus qui sic formabitur ut fieri possit orator, et quae in quaque aetate inchoanda, dicere ingrediar.</p>
<h3>4</h3>
<span class="br"></span><span class="lineNumber">1</span><span class="br"></span><p class="noindent">Primus in eo qui scribendi legendique adeptus erit facultatem grammaticis est locus. Nec refert de Graeco an de Latino loquar, quamquam Graecum esse priorem placet: utrique eadem via est.</p>
<span class="br"></span><span class="lineNumber">2</span><span class="br"></span><p>Haec igitur professio, cum brevissime in duas partis dividatur, recte loquendi scientiam et poetarum enarrationem,
<span class="br"></span><span class="lineNumber">3</span><span class="br"></span>plus habet in recessu quam fronte promittit. Nam et scribendi ratio coniuncta cum loquendi<a class="footnoteLink" href="#note_LCL124_102_1" id="target_note_LCL124_102_1"><sup>1</sup></a> est et enarrationem praecedit emendata lectio et mixtum his omnibus iudicium est; quo quidem ita severe sunt usi veteres grammatici

</p></section><notes><section class="footnotes"><ul><li class="note" id="note_LCL124_102_1"><a class="footnoteCrossrefLink" href="#target_note_LCL124_102_1" title="Click to highlight in text"><sup class="lineRef">1</sup><span class="italic">Madvig</span>: loquendo <span class="italic">AB</span></a></li><script type="text/javascript">document.getElementById('note_LCL124_102_1').style.display = "none";</script></ul></section></notes></section>