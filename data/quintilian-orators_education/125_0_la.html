<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">37</span><span class="br"></span><p class="noindent">modi tractantur: nam vitium aut in verbis aut in rebus est. In verbis quaeritur satis significent an sit in iis aliquid ambiguum: in rebus, an lex sibi ipsa consentiat, an in praeteritum ferri debeat, an in singulos homines. Maxime vero <span class="br"></span><span class="lineNumber">38</span><span class="br"></span>commune est quaerere an sit honesta, an utilis. Nec ignoro plures fieri a plerisque partes, sed nos iustum pium religiosum ceteraque his similia honesto complectimur.</p>
<p>Iusti tamen species non simpliciter excuti solet. Aut enim de re ipsa quaeritur, ut dignane poena vel praemio sit, aut de modo praemii poenaeve, qui tam maior quam</p>
<span class="br"></span><span class="lineNumber">39</span><span class="br"></span><p class="noindent">minor culpari potest. Utilitas quoque interim natura discernitur, interim tempore. Quaedam an optineri possint ambigi solet. Ne illud quidem ignorare oportet, leges aliquando totas, aliquando ex parte reprendi solere, cum exemplum rei utriusque nobis claris orationibus praebeatur. <span class="br"></span><span class="lineNumber">40</span><span class="br"></span>Nec me fallit eas quoque leges esse quae non in perpetuum rogentur, sed de honoribus aut imperiis, qualis Manilia fuit, de qua Ciceronis oratio est. Sed de his nihil hoc loco praecipi potest: constant enim propria rerum de quibus agitur, non communi, qualitate.</p>
<span class="br"></span><span class="lineNumber">41</span><span class="br"></span><p>His fere veteres facultatem dicendi exercuerunt, adsumpta





</p></section><notes></notes></section>