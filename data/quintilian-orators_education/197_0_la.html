<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

artem, ita cum in dicendo alia utilia alia inutilia deprenderent, notarunt ea ad imitandum vitandumque, et quaedam secundum rationem eorum adiecerunt ipsi quoque: haec confirmata sunt usu. Tum quae sciebat quisque docuit.</p>
<span class="br"></span><span class="lineNumber">4</span><span class="br"></span><p>Cicero quidem initium orandi conditoribus urbium ac legum latoribus dedit, in quibus fuisse vim dicendi necesse est: cur tamen hanc primam originem putet non video, cum sint adhuc quaedam vagae et sine urbibus ac sine legibus gentes, et tamen qui sunt in iis nati et legationibus fungantur et accusent aliqua atque defendant et denique alium alio melius loqui credant.</p>
<h3>3</h3>
<span class="br"></span><span class="lineNumber">1</span><span class="br"></span><p>Omnis autem orandi ratio, ut plurimi maximique auctores tradiderunt, quinque partibus constat: inventione dispositione elocutione memoria pronuntiatione sive actione (utroque enim modo dicitur). Omnis vero sermo, quo quidem voluntas aliqua enuntiatur, habeat necesse est rem et <span class="br"></span><span class="lineNumber">2</span><span class="br"></span>verba. Ac si est brevis et una conclusione finitus, nihil fortasse ultra desideret: at oratio longior plura exigit. Non enim tantum refert quid et quo modo dicamus, sed etiam quo loco: opus ergo est et dispositione. Sed neque omnia quae res postulat dicere neque suo quaeque loco poterimus nisi adiuvante memoria, quapropter ea quoque pars <span class="br"></span><span class="lineNumber">3</span><span class="br"></span>quarta erit. Verum haec cuncta corrumpit ac propemodum



</p></section><notes></notes></section>