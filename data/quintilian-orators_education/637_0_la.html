<section class="div1 language" lang="la"><header><hgroup><h1>Quintilian</h1></hgroup></header><section class="div2">
<blockquote><p>
<span class="line">trepidae matres pressere ad pectora natos.</span><span class="linebreak"></span>
</p></blockquote>
<p><span class="br"></span><span class="lineNumber">71</span><span class="br"></span>Atque huius summae iudicio quidem meo virtutis facillima est via: naturam intueamur, hanc sequamur. Omnis eloquentia circa opera vitae est, ad se refert quisque quae audit, et id facillime accipiunt animi quod agnoscunt.</p>
<p><span class="br"></span><span class="lineNumber">72</span><span class="br"></span>Praeclare vero ad inferendam rebus lucem repertae sunt similitudines: quarum aliae sunt quae probationis gratia inter argumenta ponuntur, aliae ad exprimendam rerum imaginem compositae, quod est huius loci proprium:</p>
<blockquote><p>
<span class="line indent14">inde lupi ceu</span><span class="linebreak"></span>
<span class="line">raptores atra in nebula</span><span class="linebreak"></span>
</p></blockquote>
<p class="noindent">et</p>
<blockquote><p>
<span class="line indent3">avi similis quae circum litora, circum</span><span class="linebreak"></span>
<span class="line">piscosos scopulos humilis volat aequora iuxta.</span><span class="linebreak"></span>
</p></blockquote>
<p class="noindent"><span class="br"></span><span class="lineNumber">73</span><span class="br"></span>Quo in genere id est praecipue custodiendum, ne id quod similitudinis gratia adscivimus aut obscurum sit aut ignotum: debet enim quod inlustrandae alterius rei gratia adsumitur ipsum esse clarius eo quod inluminat. Quare poetis quidem permittamus sane eius modi exempla:</p>
<blockquote><p>
<span class="line">qualis ubi hibernam Lyciam Xanthique fluenta</span><span class="linebreak"></span>
<span class="line">deserit ac<a class="footnoteLink" href="#note_LCL126_380_37" id="target_note_LCL126_380_37"><sup>37</sup></a> Delum maternam invisit Apollo:</span><span class="linebreak"></span>
</p></blockquote>
</section><notes><section class="footnotes"><ul><li class="note" id="note_LCL126_380_37"><a class="footnoteCrossrefLink" href="#target_note_LCL126_380_37" title="Click to highlight in text"><sup class="lineRef">37</sup><span class="italic">So Vergil</span>: aut <span class="italic">AB</span></a></li><script type="text/javascript">document.getElementById('note_LCL126_380_37').style.display = "none";</script></ul></section></notes></section>