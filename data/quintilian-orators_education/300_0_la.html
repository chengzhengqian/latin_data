<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


narrare eum qui negat, sed illud ipsum non narrare quod negat.</p>
<span class="br"></span><span class="lineNumber">20</span><span class="br"></span><p>Ne hoc quidem simpliciter accipiendum, quod est a me positum, supervacuam esse narrationem rei quam iudex noverit: quod sic intellegi volo, si non modo factum quid sit sciet, sed ita factum etiam ut nobis expedit opinabitur. <span class="br"></span><span class="lineNumber">21</span><span class="br"></span>Neque enim narratio in hoc reperta est, ut tantum cognoscat iudex, sed aliquanto magis ut consentiat. Quare etiam si non erit docendus sed aliquo modo adficiendus, narrabimus cum praeparatione quadam: scire quidem eum in summam quid acti sit, tamen rationem quoque facti <span class="br"></span><span class="lineNumber">22</span><span class="br"></span>cuiusque cognoscere ne gravetur. Interim propter aliquem in consilium adhibitum nos repetere illa simulemus, interim ut rei quae ex adverso proponatur iniquitatem omnes etiam circumstantes intellegant. In quo genere plurimis figuris erit varianda expositio ad effugiendum taedium nota audientis, sicut ‘meministi’ et ‘fortasse supervacuum fuerit hic commorari’, ‘sed quid ego diutius cum tu optime <span class="br"></span><span class="lineNumber">23</span><span class="br"></span>noris?’, ‘illud quale sit tu scias’, et his similia. Alioqui, si apud iudicem cui nota causa est narratio semper videtur supervacua, potest videri non semper esse etiam ipsa actio necessaria.</p>
<span class="br"></span><span class="lineNumber">24</span><span class="br"></span><p>Alterum est de quo frequentius quaeritur, an sit utique narratio prohoemio subicienda: quod qui opinantur non
</p></section><notes></notes></section>