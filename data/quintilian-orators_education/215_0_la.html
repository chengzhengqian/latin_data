<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Effugerunt has quaestiones qui dixerunt statum esse id quod appareat ex intentione et depulsione, ut: ‘fecisti’; <span class="br"></span><span class="lineNumber">21</span><span class="br"></span>‘non feci’ aut ‘recte feci.’ Viderimus tamen utrum id sit status an in eo status. Hermagoras statum vocat per quem subiecta res intellegatur et ad quem probationes etiam partium referantur. Nostra opinio semper haec fuit, cum essent frequenter in causa diversi quaestionum status, in eo credere statum causae quod esset in ea potentissimum et in quo maxime res verteretur. Id si quis generalem quaestionem vel caput generale dicere malet, cum hoc mihi non erit pugna, non magis quam si aliud adhuc quo idem intellegatur eius rei nomen invenerit, quamquam tota volumina in hanc disputationem inpendisse multos sciam: nobis statum dici placet.</p>
<span class="br"></span><span class="lineNumber">22</span><span class="br"></span><p>Sed cum in aliis omnibus inter scriptores summa dissensio est, tum in hoc praecipue videtur mihi studium quoque diversa tradendi fuisse: adeo nec qui sit numerus nec quae nomina nec qui generales quive speciales sint status convenit.</p>
<span class="br"></span><span class="lineNumber">23</span><span class="br"></span><p>Ac primum Aristoteles elementa decem constituit, circa quae versari videatur omnis quaestio: oὐσίαν, quam Plautus essentiam vocat (neque sane aliud est eius nomen Latinum), sed ea quaeritur ‘an sit’: qualitatem, cuius apertus




</p></section><notes></notes></section>