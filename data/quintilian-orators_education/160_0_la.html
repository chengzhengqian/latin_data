<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p>Excludunt a rhetorice malos et illi qui scientiam civilium officiorum eam putaverunt, si scientiam virtutem iudicant, sed anguste intra civiles quaestiones coercent.</p>
<p>Albucius non obscurus professor atque auctor scientiam bene dicendi esse consentit, sed exceptionibus peccat adiciendo ‘circa civiles quaestiones et credibiliter’: quarum iam utrique responsum est.</p>
<span class="br"></span><span class="lineNumber">37</span><span class="br"></span><p>Probabilis et illi voluntatis qui recte sentire et dicere rhetorices putaverunt.</p>
<p>Hi sunt fere fines maxime inlustres et de quibus praecipue disputatur. Nam omnis quidem persequi neque attinet neque possum, cum pravum quoddam, ut arbitror, studium circa scriptores artium extiterit nihil isdem verbis quae prior aliquis occupasset finiendi: quae ambitio procul <span class="br"></span><span class="lineNumber">38</span><span class="br"></span>aberit a me. Dicam enim non utique quae invenero, sed quae placebunt, sicut hoc: rhetoricen esse bene dicendi scientiam, cum, reperto quod est optimum, qui quaerit aliud peius velit.</p>
<p>His adprobatis simul manifestum est illud quoque, quem finem vel quid summum et ultimum habeat rhetorice, quod τέλος dicitur, ad quod omnis ars tendit: nam si est ipsa bene dicendi scientia, finis eius et summum est bene dicere.</p>
</section><notes></notes></section>