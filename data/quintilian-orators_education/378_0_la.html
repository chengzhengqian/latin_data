<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">
<span class="br"></span><span class="lineNumber">36</span><span class="br"></span>dictum est. Finitionis quoque quaestiones ex causis interim pendent: an tyrannicida qui tyrannum a quo deprensus in adulterio fuerat occidit, an sacrilegus qui ut hostes urbe expelleret arma templo adfixa detraxit.</p>
<span class="br"></span><span class="lineNumber">37</span><span class="br"></span><p>Ducuntur argumenta et ex loco. Spectatur enim ad fidem probationis montanus an planus, maritimus an mediterraneus, consitus an incultus, frequens an desertus, propincus an remotus, oportunus consiliis an adversus: quam partem videmus vehementissime pro Milone tractasse <span class="br"></span><span class="lineNumber">38</span><span class="br"></span>Ciceronem. Et haec quidem ac similia ad coniecturam frequentius pertinent, sed interim ad ius quoque: privatus an publicus, sacer an profanus, noster an alienus, <span class="br"></span><span class="lineNumber">39</span><span class="br"></span>ut in persona magistratus, pater, peregrinus. Hinc enim quaestiones oriuntur: ‘privatam pecuniam sustulisti, verum, quia de templo, non furtum sed sacrilegium est’; ‘occidisti adulteros, quod lex permittit, sed quia in lupanari, caedes est’; ‘iniuriam fecisti, sed quia magistratui, <span class="br"></span><span class="lineNumber">40</span><span class="br"></span>maiestatis actio est’. Vel contra: ‘licuit quia pater eram, quia magistratus’. Sed circa facti controversiam argumenta praestant, circa iuris lites materiam quaestionum. Ad qualitatem quoque frequenter pertinet locus; neque enim ubique idem aut licet aut decorum est: quin etiam in qua quidque civitate quaeratur interest; moribus enim et legibus








</p></section><notes></notes></section>