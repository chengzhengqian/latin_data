<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

quid cum adversario respondendum erit fiet? Nam saepe ea quae opinati sumus et contra quae scripsimus fallunt, ac tota subito causa mutatur, atque ut gubernatori ad incursus tempestatium, sic agenti ad varietatem causarum <span class="br"></span><span class="lineNumber">4</span><span class="br"></span> ratio mutanda est. Quid porro multus stilus et adsidua lectio et longa studiorum aetas facit, si manet eadem quae fuit incipientibus difficultas? Perisse profecto confitendum est praeteritum laborem cui semper idem laborandum est. Neque ego hoc ago, ut ex tempore dicere malit, sed ut possit. Id autem maxime hoc modo consequemur.</p>
<p><span class="br"></span><span class="lineNumber">5</span><span class="br"></span> Nota sit primum dicendi via: neque enim prius contingere cursus potest quam scierimus quo sit et qua perveniendum. Nec satis est non ignorare quae sint causarum iudicialium partes, aut quaestionum ordinem recte disponere, quamquam ista sunt praecipua, sed quid quoque loco primum sit ac secundum et deinceps: quae ita sunt natura copulata ut mutari aut intervelli sine confusione <span class="br"></span><span class="lineNumber">6</span><span class="br"></span> non possint. Quisquis autem via dicet, utetur<a class="footnoteLink" href="#note_LCL127_374_3" id="target_note_LCL127_374_3"><sup>3</sup></a> ante omnia rerum ipsa serie velut duce, propter quod homines etiam modice exercitati facillime tenorem in narrationibus servant. Deinde quid quoque loco quaerant scient, nec circumspectabunt nec offerentibus se aliunde sensibus turbabuntur, nec confundent ex diversis orationem velut <span class="br"></span><span class="lineNumber">7</span><span class="br"></span> salientes huc illuc nec usquam insistentes. Postremo habebunt modum et finem, qui esse citra divisionem nullus potest,

</p></section><notes><section class="footnotes"><ul><li class="note" id="note_LCL127_374_3"><a class="footnoteCrossrefLink" href="#target_note_LCL127_374_3" title="Click to highlight in text"><sup class="lineRef">3</sup><span class="italic">Bonnet</span>: ducetur <span class="italic">B</span></a></li><script type="text/javascript">document.getElementById('note_LCL127_374_3').style.display = "none";</script></ul></section></notes></section>