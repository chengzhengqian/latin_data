<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent noindent">

erit momenti. Nam certe, cum sit in eloquendo positum oratoris officium, dicere ante omnia est, atque hinc initium eius artis fuisse manifestum est, proximam deinde imitationem, novissimam scribendi quoque diligentiam. <span class="br"></span><span class="lineNumber">4</span><span class="br"></span> Sed ut perveniri ad summa nisi ex principiis non potest, ita procedente iam opere minima incipiunt esse quae prima sunt. Verum nos non quomodo sit instituendus orator hoc loco dicimus (nam id quidem aut satis aut certe uti potuimus dictum est), sed athleta qui omnis iam perdidicerit a praeceptore numeros quo genere exercitationis ad certamina praeparandus sit. Igitur eum qui res invenire et disponere sciet, verba quoque et eligendi et conlocandi rationem perceperit, instruamus qua praeparatione<a class="footnoteLink" href="#note_LCL127_254_2" id="target_note_LCL127_254_2"><sup>2</sup></a> quod didicerit facere quam optime quam facillime possit.</p>
<p><span class="br"></span><span class="lineNumber">5</span><span class="br"></span> Num ergo dubium est quin ei velut opes sint quaedam parandae, quibus uti ubicumque desideratum erit possit? <span class="br"></span><span class="lineNumber">6</span><span class="br"></span> Eae constant copia rerum ac verborum. Sed res propriae sunt cuiusque causae aut paucis communes, verba in universas paranda: quae si rebus singulis essent singula, minorem curam postularent: nam cuncta sese cum ipsis protinus rebus offerrent. Sed cum sint aliis alia aut magis propria aut magis ornata aut plus efficientia aut melius sonantia, debent esse non solum nota omnia sed in promptu atque ut ita dicam in conspectu, ut, cum se iudicio dicentis ostenderint, facilis ex his optimorum sit electio.</p>
<p><span class="br"></span><span class="lineNumber">7</span><span class="br"></span> Et quae idem significarent 〈scio〉<a class="footnoteLink" href="#note_LCL127_254_3" id="target_note_LCL127_254_3"><sup>3</sup></a> solitos ediscere, quofacilius et occurreret unum ex pluribus, et, cum essent


</p></section><notes><section class="footnotes"><ul><li class="note" id="note_LCL127_254_2"><a class="footnoteCrossrefLink" href="#target_note_LCL127_254_2" title="Click to highlight in text"><sup class="lineRef">2</sup><span class="italic">Winterbottom after Kiderlin</span>: in oratione <span class="italic">G</span></a></li><script type="text/javascript">document.getElementById('note_LCL127_254_2').style.display = "none";</script><li class="note" id="note_LCL127_254_3"><a class="footnoteCrossrefLink" href="#target_note_LCL127_254_3" title="Click to highlight in text"><sup class="lineRef">3</sup><span class="italic">add. Halm after edd.</span></a></li><script type="text/javascript">document.getElementById('note_LCL127_254_3').style.display = "none";</script></ul></section></notes></section>