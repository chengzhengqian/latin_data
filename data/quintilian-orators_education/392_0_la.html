<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
<span class="br"></span><span class="lineNumber">90</span><span class="br"></span>Ac mihi quidem sufficeret hoc genus, sed in species secatur. Nam et ex pluribus ad unum et ex uno ad plura (unde est ‘quod semel, et saepius’) et ex parte ad totum et ex genere ad speciem et ex eo quod continet ad id quod continetur, aut ex difficilioribus ad faciliora et ex longe positis ad propiora, et ad omnia quae contraria<a class="footnoteLink" href="#note_LCL125_412_37" id="target_note_LCL125_412_37"><sup>37</sup></a> sunt, eadem <span class="br"></span><span class="lineNumber">91</span><span class="br"></span>ratione argumenta ducuntur. Sunt enim et haec maiora et minora aut certe vim similem optinent. Quae si persequamur, nullus erit ea concidendi modus: infinita est enim rerum comparatio—iucundiora graviora, magis necessaria &lt;minus necessaria&gt;,<a class="footnoteLink" href="#note_LCL125_412_38" id="target_note_LCL125_412_38"><sup>38</sup></a> honestiora utiliora: sed mittamus plura, ne in eam ipsam quam vito loquacitatem incidam. <span class="br"></span><span class="lineNumber">92</span><span class="br"></span>Exemplorum quoque ad haec infinitus est numerus, sed paucissima attingam. Ex maiore pro Caecina: ‘quod exercitus armatos movet, id advocationem non videbitur movisse?’ Ex faciliore in Clodium et Curionem: ‘ac vide an facile fieri tu potueris, cum is factus non sit cui tu <span class="br"></span><span class="lineNumber">93</span><span class="br"></span>concessisti.’ Ex difficiliore: ‘vide quaeso, Tubero, ut qui de meo facto non dubitem de Ligari audeam dicere’; et item:<a class="footnoteLink" href="#note_LCL125_412_39" id="target_note_LCL125_412_39"><sup>39</sup></a> ‘an sperandi Ligario causa non sit cum mihi apud te locus sit etiam pro altero deprecandi?’ Ex minore pro Caecina: ‘itane? scire esse armatos sat est ut vim factam






</p></section><notes><section class="footnotes"><ul><li class="note" id="note_LCL125_412_37"><a class="footnoteCrossrefLink" href="#target_note_LCL125_412_37" title="Click to highlight in text"><sup class="lineRef">37</sup><span class="italic">D.A.R.</span>: contra haec <span class="italic">AB</span></a></li><script type="text/javascript">document.getElementById('note_LCL125_412_37').style.display = "none";</script><li class="note" id="note_LCL125_412_38"><a class="footnoteCrossrefLink" href="#target_note_LCL125_412_38" title="Click to highlight in text"><sup class="lineRef">38</sup><span class="italic">add. Winterbottom</span></a></li><script type="text/javascript">document.getElementById('note_LCL125_412_38').style.display = "none";</script><li class="note" id="note_LCL125_412_39"><a class="footnoteCrossrefLink" href="#target_note_LCL125_412_39" title="Click to highlight in text"><sup class="lineRef">39</sup>et item <span class="italic">Marshall AJP</span> 95 (1974) 81: et ibi <span class="italic">B</span>: tibi <span class="italic">A</span>: et alibi <span class="italic">Winterbottom</span></a></li><script type="text/javascript">document.getElementById('note_LCL125_412_39').style.display = "none";</script></ul></section></notes></section>