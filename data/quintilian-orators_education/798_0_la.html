<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

sensus unus longiore ambitu circumducitur, alterum quod constat membris et incisis, quod plures sensus habet: ‘aderat <span class="br"></span><span class="lineNumber">125</span><span class="br"></span> ianitor carceris, carnifex praetoris’, reliqua. Habet perihodos membra minime duo; medius numerus videtur quattuor, sed recipit frequenter et plura. Modus eius a Cicerone aut quattuor senariis versibus aut ipsius spiritus modo terminatur. Praestare debet ut sensum concludat: sit aperta, ut intellegi possit, non inmodica, ut memoria contineri.</p>
<p>Membrum longius iusto tardum, brevius instabile est.</p>
<p><span class="br"></span><span class="lineNumber">126</span><span class="br"></span> Ubicumque acriter erit et instanter et pugnaciter dicendum, membratim caesimque dicemus: nam hoc in oratione plurimum valet; adeoque rebus accommodanda compositio ut asperis asperos etiam numeros adhiberi oporteat et cum dicente aeque audientem inhorrescere.</p>
<p><span class="br"></span><span class="lineNumber">127</span><span class="br"></span> Membratim plerumque narrabimus, aut ipsas perihodos maioribus intervallis et velut laxioribus nodis resolvemus, exceptis quae non docendi gratia sed ornandi narrantur, ut in Verrem Proserpinae raptus: hic enim lenis et fluens contextus decet.</p>
</section><notes></notes></section>