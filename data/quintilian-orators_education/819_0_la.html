<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

oratoribus loquatur et tamen de omnibus aetatis suae, qui quidem tum vivebant, exceptis Caesare atque Marcello, silentium egerit: quis erit modus si et illos et qui postea fuerunt et Graecos omnis et philosophos 〈et poetas et historicos <span class="br"></span><span class="lineNumber">39</span><span class="br"></span> persequamur〉<a class="footnoteLink" href="#note_LCL127_272_15" id="target_note_LCL127_272_15"><sup>15</sup></a>? Fuit igitur brevitas illa tutissima quae est apud Livium in epistula ad filium scripta, legendos Demosthenen atque Ciceronem, tum ita ut quisque <span class="br"></span><span class="lineNumber">40</span><span class="br"></span> esset Demostheni et Ciceroni simillimus. Non est dissimulanda nostri quoque iudicii summa: paucos enim vel potius vix ullum ex iis qui vetustatem pertulerunt existimo posse reperiri quin iudicium adhibentibus allaturus sit utilitatis aliquid, cum se Cicero ab illis quoque vetustissimis auctoribus, ingeniosis quidem sed arte carentibus, plurimum <span class="br"></span><span class="lineNumber">41</span><span class="br"></span> fateatur adiutum. Nec multo aliud de novis sentio: quotus enim quisque inveniri tam demens potest qui ne minima quidem alicuius certe fiducia partis memoriam posteritatis speraverit? Qui si quis est, intra primos statim versus deprehendetur, et citius nos dimittet quam ut eius nobis <span class="br"></span><span class="lineNumber">42</span><span class="br"></span> magno temporis detrimento constet experimentum. Sed non quidquid ad aliquam partem scientiae pertinet, protinus ad faciendam etiam phrasin, de qua loquimur, accommodatum.</p>
<p>Verum antequam de singulis loquar, pauca in universum <span class="br"></span><span class="lineNumber">43</span><span class="br"></span> de varietate opinionum dicenda sunt. Nam quidam solos veteres legendos putant, neque in ullis aliis esse naturalem eloquentiam et robur viris dignum arbitrantur; alios recens haec lascivia deliciaeque et omnia ad voluptatem




</p></section><notes><section class="footnotes"><ul><li class="note" id="note_LCL127_272_15"><a class="footnoteCrossrefLink" href="#target_note_LCL127_272_15" title="Click to highlight in text"><sup class="lineRef">15</sup><span class="italic">suppl. D.A.R., after Regius and Claussen</span></a></li><script type="text/javascript">document.getElementById('note_LCL127_272_15').style.display = "none";</script></ul></section></notes></section>