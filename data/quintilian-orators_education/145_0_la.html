<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">9</span><span class="br"></span><p>Verum hi pronuntiatione quoque famam dicendi fortius quaerunt; nam et clamant ubique et omnia levata, ut ipsi vocant, manu emugiunt, multo discursu, anhelitu, iactatione <span class="br"></span><span class="lineNumber">10</span><span class="br"></span>gestus, motu capitis furentes. Iam collidere manus, terrae pedem incutere, femur pectus frontem caedere, mire ad pullatum circulum facit: cum ille eruditus, ut in oratione multa summittere variare disponere, ita etiam in pronuntiando suum cuique eorum quae dicet colori accommodare actum sciat, et, si quid sit perpetua observatione <span class="br"></span><span class="lineNumber">11</span><span class="br"></span>dignum, modestus et esse et videri malit. At illi hanc vim appellant quae est potius violentia: cum interim non actores modo aliquos invenias sed, quod est turpius, praeceptores etiam qui, brevem dicendi exercitationem consecuti, omissa ratione ut tulit impetus passim tumultuentur, eosque qui plus honoris litteris tribuerunt ineptos et ieiunos et tepidos et infirmos, ut quodque verbum contumeliosissimum occurrit, appellent.</p>
<span class="br"></span><span class="lineNumber">12</span><span class="br"></span><p>Verum illis quidem gratulemur sine labore, sine ratione, sine disciplina disertis: nos, quando et praecipiendi munus iam pridem deprecati sumus et in foro quoque dicendi, quia honestissimum finem putabamus desinere dum desideraremur, inquirendo scribendoque talia consolemur otium nostrum quae futura usui bonae mentis iuvenibus arbitramur, nobis certe sunt voluptati.</p>
</section><notes></notes></section>