<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">81</span><span class="br"></span> Contrapositum autem vel, ut quidam vocant, contentio (ἀντίθετον dicitur) non uno fit modo. Nam et singula singulis opponuntur, ut in eo quod modo dixi: ‘vicit pudorem libido, timorem audacia’, et bina binis: ‘non nostri ingeni, vestri auxili est’, et sententiae sententiis: ‘dominetur in contionibus, iaceat in iudiciis.’</p>
<p><span class="br"></span><span class="lineNumber">82</span><span class="br"></span> Cui commodissime subiungitur et ea species quam distinctionem diximus: ‘odit populus Romanus privatam luxuriam, publicam magnificentiam diligit’, et quae sunt simili casu dissimili sententia in ultimo locata: ‘ut quod in tempore mali fuit nihil obsit, quod in causa boni fuit prosit.’</p>
<p><span class="br"></span><span class="lineNumber">83</span><span class="br"></span> Nec semper contrapositum subiungitur, ut in hoc: ‘est igitur haec, iudices, non scripta sed nata lex’, verum, sicut Cicero dicit, de singulis rebus propositis refertur ad singula, ut in eo quod sequitur: ‘quam non didicimus accepimus legimus, verum ex natura ipsa arripuimus hausimus expressimus.’</p>
<p><span class="br"></span><span class="lineNumber">84</span><span class="br"></span> Nec semper quod adversum est contra ponitur, quale est apud Rutilium: ‘nobis primis di inmortales fruges dederant, nos quod soli accepimus in omnes terras distribuimus.’</p>
</section><notes></notes></section>