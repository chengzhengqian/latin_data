<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


timuisse, si minus vim deorum hominumque famam, at illam ipsam noctem facesque illas nuptiales, non limen cubiculi, non cubile filiae, non parietes denique ipsos, superiorum testes nuptiarum?’</p>
<span class="br"></span><span class="lineNumber">106</span><span class="br"></span><p>Sermo vero aversus a iudice et brevius indicat interim et coarguit magis: qua de re idem quod in prohoemio dixeram sentio, sicut de prosopopoeia quoque, qua tamen non Servius modo Sulpicius utitur pro Aufidia: ‘somnone te languidum an gravi lethargo putem pressum?’ sed M. quoque Tullius circa nauarchos (nam ea quoque rei expositio <span class="br"></span><span class="lineNumber">107</span><span class="br"></span>est): ‘ut adeas, tantum dabis’ et reliqua. Quid? pro Cluentio Staieni Bulbique conloquium nonne ad celeritatem plurimum et ad fidem confert? Quae ne fecisse inobservantia quadam videatur, quamquam hoc in illo credi-bile non est, in Partitionibus praecipit ut habeat narratio suavitatem, admirationes, expectationes, exitus inopinatos, conloquia personarum, omnes adfectus.</p>
<span class="br"></span><span class="lineNumber">108</span><span class="br"></span><p>Argumentabimur in narratione, ut dixi, numquam: argumentum ponemus aliquando, quod facit pro Ligario Cicero cum dicit sic eum provinciae praefuisse ut illi pacem esse expediret. Inseremus expositioni et brevem cum <span class="br"></span><span class="lineNumber">109</span><span class="br"></span>res poscet defensionem et rationem factorum; neque enim narrandum est tamquam testi, sed tamquam patrono. Rei ordo per se talis est: ‘Q. Ligarius legatus C. Considio profectus.’







</p></section><notes></notes></section>