<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

nec quicquam est aliud dicere nisi omnes aut certe <span class="br"></span><span class="lineNumber">41</span><span class="br"></span> plerasque aliqua specie inluminare sententias. Quas cum tu optume, Brute, teneas, quid attinet nominibus uti aut exemplis? Tantum modo notetur locus. Sic igitur dicet ille quem expetimus ut verset saepe multis modis eadem et in <span class="br"></span><span class="lineNumber">42</span><span class="br"></span> una re haereat in eademque commoretur sententia: saepe etiam ut extenuet aliquid, saepe ut inrideat, ut declinet a proposito deflectatque sententiam, ut proponat quid dicturus sit, ut, cum transegerit iam aliquid, definiat, ut se ipse revocet, ut quod dixerit iteret, ut argumentum ratione concludat, ut interrogando urgeat, ut rursus quasi ad inter-rogata sibi ipse respondeat, ut contra ac dicat accipi et sentiri <span class="br"></span><span class="lineNumber">43</span><span class="br"></span> velit, ut addubitet quid potius aut quo modo dicat, ut dividat in partis, ut aliquid relinquat et neglegat, ut ante praemuniat, ut in eo ipso in quo reprehendatur culpam <span class="br"></span><span class="lineNumber">44</span><span class="br"></span> in adversarium conferat, ut saepe cum iis qui audiunt, nonnumquam etiam cum adversario quasi deliberet, ut hominum mores sermonesque describat, ut muta quaedam loquentia inducat, ut ab eo quod agitur avertat animos, ut saepe in hilaritatem risumve convertat, ut ante occupet quod videat opponi, ut comparet similitudines, ut utatur exemplis, ut aliud alii tribuens dispertiat, ut interpellatorem coerceat, ut aliquid reticere se dicat, ut denuntiet quid caveant, ut liberius quid audeat, ut irascatur etiam, ut obiurget aliquando, ut deprecetur, ut supplicet, ut medeatur, ut a proposito declinet aliquantum, <span class="br"></span><span class="lineNumber">45</span><span class="br"></span> ut optet, ut execretur, ut fiat iis apud quos dicet familiaris. Atque alias etiam dicendi quasi virtutes sequetur: brevitatem si


</p></section><notes></notes></section>