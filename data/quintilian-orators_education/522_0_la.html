<section class="div1 language" lang="la"><header><hgroup><h1>Quintilian</h1></hgroup></header><section class="div2">
<h3>LIBER SEPTIMUS</h3>
<h3>&lt;PROHOEMIUM&gt;</h3>
<p><span class="br"></span><span class="lineNumber">1</span><span class="br"></span>De inventione, ut arbitror, satis dictum est: neque enim ea demum quae ad docendum pertinent executi sumus, verum etiam motus animorum tractavimus. Sed ut opera extruentibus satis non est saxa atque materiam et cetera aedificanti utilia congerere nisi disponendis eis conlocandisque artificium manus adhibeatur, sic in dicendo quamlibet abundans rerum copia cumulum tantum habeat atque congestum nisi illas eadem dispositio in ordinem digestas <span class="br"></span><span class="lineNumber">2</span><span class="br"></span>atque inter se commissas devinxerit. Nec inmerito secunda quinque partium posita est, cum sine ea prior nihil valeat. Neque enim quamquam fusis omnibus membris statua sit nisi conlocentur,<a class="footnoteLink" href="#note_LCL126_150_1" id="target_note_LCL126_150_1"><sup>1</sup></a> et si quam in corporibus nostris aliorumve animalium partem permutes et transferas, licet habeat eadem omnia, prodigium sit tamen: et artus etiam leviter loco moti perdunt quo viguerunt usum, et turbati <span class="br"></span><span class="lineNumber">3</span><span class="br"></span>exercitus sibi ipsi sunt impedimento. Nec mihi videntur errare qui ipsam rerum naturam stare ordine putant, quo confuso peritura sint omnia. Sic oratio carens hac virtute tumultuetur necesse est et sine rectore fluitet nec cohaereat

</p></section><notes><section class="footnotes"><ul><li class="note" id="note_LCL126_150_1"><a class="footnoteCrossrefLink" href="#target_note_LCL126_150_1" title="Click to highlight in text"><sup class="lineRef">1</sup><span class="italic">edd.</span>: conlocetur <span class="italic">A</span></a></li><script type="text/javascript">document.getElementById('note_LCL126_150_1').style.display = "none";</script></ul></section></notes></section>