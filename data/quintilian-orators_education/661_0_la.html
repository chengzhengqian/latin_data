<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

significantius est aut, ut dixi, quia decentius. Ubi nihil horum praestabit quod transferetur, inproprium erit. Necessitate rustici ‘gemmam’ in vitibus (quid enim dicerent aliud?) et ‘sitire segetes’<a class="footnoteLink" href="#note_LCL126_428_1" id="target_note_LCL126_428_1"><sup>1</sup></a> et ‘fructus laborare’, necessitate nos ‘durum hominem’ aut ‘asperum’: non enim proprium <span class="br"></span><span class="lineNumber">7</span><span class="br"></span>erat quod daremus his adfectibus nomen. Iam ‘incensum ira’ et ‘inflammatum cupiditate’ et ‘lapsum errore’ significandi gratia: nihil enim horum suis verbis quam his arcessitis magis proprium erit. Illa ad ornatum, ‘lumen orationis’ et ‘generis claritatem’ et ‘contionum procellas’ et ‘eloquentiae fulmina’, ut Cicero pro Milone Clodium ‘fontem gloriae eius’ vocat et alio loco ‘segetem ac materiem’. <span class="br"></span><span class="lineNumber">8</span><span class="br"></span>Quaedam etiam parum speciosa dictu per hanc explicantur:</p>
<blockquote><p>
<span class="line">hoc faciunt nimio ne luxu obtunsior usus</span><span class="linebreak"></span>
<span class="line">sit genitali arvo et sulcos oblimet inertes.</span><span class="linebreak"></span>
</p></blockquote>
<p>In totum autem metaphora brevior est similitudo, eoque distat quod illa comparatur rei quam volumus exprimere, <span class="br"></span><span class="lineNumber">9</span><span class="br"></span>haec pro ipsa re dicitur. Comparatio est cum dico fecisse quid hominem ‘ut leonem’, tralatio cum dico de homine ‘leo est’.</p>
</section><notes><section class="footnotes"><ul><li class="note" id="note_LCL126_428_1"><a class="footnoteCrossrefLink" href="#target_note_LCL126_428_1" title="Click to highlight in text"><sup class="lineRef">1</sup><span class="italic">Cic. Orator</span> 81 <span class="italic">has</span> sitire agros, laetas esse segetes <span class="italic">(‘fields are thirsty, crops are happy’)</span></a></li><script type="text/javascript">document.getElementById('note_LCL126_428_1').style.display = "none";</script></ul></section></notes></section>