<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

de M. Antoni luxuria tantum fingere saltem potuisset quantum ostendit dicendo: ‘conchyliatis Cn. Pompei peristromatis servorum in cellis stratos lectos videres’? Conchyliata peristromata et Cn. Pompei terunt servi et in cellis: nihil dici potest ultra, et necesse est tamen infinito <span class="br"></span><span class="lineNumber">26</span><span class="br"></span>plus in domino cogitare. Est hoc simile illi quod emphasis dicitur: sed illa ex verbo, hoc ex re coniecturam facit, tantoque plus valet quanto res ipsa verbis est firmior.</p>
<p>Potest adscribi amplificationi congeries quoque verborum ac sententiarum idem significantium. Nam etiam si non per gradus ascendant, tamen velut acervo quodam <span class="br"></span><span class="lineNumber">27</span><span class="br"></span>adlevantur: ‘Quid enim tuus ille, Tubero, destrictus in acie Pharsalica gladius agebat? Cuius latus ille mucro petebat? Qui sensus erat armorum tuorum? Quae tua mens, oculi, manus, ardor animi? Quid cupiebas? Quid optabas?’ Simile est hoc figurae quam συναθροισμόν vocant, sed illic plurium rerum est congeries, hic unius multiplicatio. Haec etiam crescere solet verbis omnibus altius atque altius insurgentibus: ‘aderat ianitor carceris, carnifex praetoris, mors terrorque sociorum et civium Romanorum, lictor Sextius.’</p>
<p><span class="br"></span><span class="lineNumber">28</span><span class="br"></span>Eadem fere est ratio minuendi: nam totidem sunt ascendentibus quot descendentibus gradus. Ideoque uno ero exemplo contentus, eius loci quo Cicero de oratione Rulli haec dicit: ‘pauci tamen qui proxumi adstiterant nescio





</p></section><notes></notes></section>