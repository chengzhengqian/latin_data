<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


oculos eruentem, aliud iudicasse quam id signum esse perniciosissimae mentis multisque malo futurae si adolevisset. Unde Spuri Maeli Marcique Manli popularitas signum adfectati regni est existimatum. Sed vereor ne longe nimium nos ducat haec via. Nam si est signum <span class="br"></span><span class="lineNumber">14</span><span class="br"></span>adulterae lavari cum viris, erit et convivere cum adulescentibus, deinde etiam familiariter alicuius amicitia uti: fortasse corpus vulsum, fractum incessum, vestem muliebrem dixerit mollis et parum viri signa, si cui (cum signum id proprie sit quod ex eo de quo quaeritur natum sub oculos venit) ut sanguis e caede, ita illa ex inpudicitia fluere videantur.</p>
<span class="br"></span><span class="lineNumber">15</span><span class="br"></span><p>Ea quoque quae, quia plerumque observata sunt, vulgo signa creduntur, ut prognostica</p>
<blockquote><p>
<span class="line">vento rubet aurea Phoebe</span><span class="linebreak"></span></p></blockquote>
<p>et</p>
<blockquote><p>
<span class="line">cornix plena pluviam vocat improba voce,</span><span class="linebreak"></span></p></blockquote>
<p class="noindent">si causas ex qualitate caeli trahunt, sane ita appellentur. <span class="br"></span><span class="lineNumber">16</span><span class="br"></span>Nam si vento rubet luna, signum venti est rubor: et si, ut idem poeta colligit, densatus et laxatus aer facit ut sit inde ‘ille avium concentus’, idem sentiemus. Sunt autem signa etiam parva magnorum, ut vel haec ipsa cornix; nam maiora minorum esse nemo miratur.</p>
</section><notes></notes></section>