<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">6</span><span class="br"></span><p>Verum ex his quas constitui partibus non ut quidque primum dicendum ita primum cogitandum est, sed ante omnia intueri oportet quod sit genus causae, quid in ea quaeratur, quae prosint, quae noceant, deinde quid confirmandum sit ac refellendum, tum quo modo narrandum: <span class="br"></span><span class="lineNumber">7</span><span class="br"></span>expositio enim probationum est praeparatio nec esse utilis potest nisi prius constituerit quid debeat de probatione promittere. Postremo intuendum quem ad modum iudex sit conciliandus; neque enim nisi totius<a class="footnoteLink" href="#note_LCL125_152_2" id="target_note_LCL125_152_2"><sup>2</sup></a> causae partibus diligenter inspectis scire possumus qualem nobis facere animum cognoscentis expediat, severum an mitem, concitatum an remissum, adversum gratiae an obnoxium.</p>
<span class="br"></span><span class="lineNumber">8</span><span class="br"></span><p>Neque ideo tamen eos probaverim qui scribendum quoque prohoemium novissime putant. Nam ut conferri materiam omnem et quid quoque &lt;loco&gt;<a class="footnoteLink" href="#note_LCL125_152_3" id="target_note_LCL125_152_3"><sup>3</sup></a> sit opus constare debet antequam dicere aut scribere ordiamur, ita incipiendum <span class="br"></span><span class="lineNumber">9</span><span class="br"></span>ab iis quae prima sunt. Nam nec pingere quisquam aut fingere coepit a pedibus, nec denique ars ulla consummatur ibi unde ordiendum est. Quid fiet alioqui si spatium componendi orationem stilo non fuerit? Nonne nos haec inversa consuetudo deceperit? Inspicienda igitur materia est quo praecepimus ordine, scribenda quo dicimus.</p>
</section><notes><section class="footnotes"><ul><li class="note" id="note_LCL125_152_2"><a class="footnoteCrossrefLink" href="#target_note_LCL125_152_2" title="Click to highlight in text"><sup class="lineRef">2</sup><span class="italic">edd.</span>: totis <span class="italic">AB</span></a></li><script type="text/javascript">document.getElementById('note_LCL125_152_2').style.display = "none";</script><li class="note" id="note_LCL125_152_3"><a class="footnoteCrossrefLink" href="#target_note_LCL125_152_3" title="Click to highlight in text"><sup class="lineRef">3</sup><span class="italic">add. Regius</span></a></li><script type="text/javascript">document.getElementById('note_LCL125_152_3').style.display = "none";</script></ul></section></notes></section>