<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
factum veneficium, vel contra.</p>
<p>Cum vero de reo et de facto quaeritur, naturalis ordo est ut prius factum esse accusator probet, deinde a reo factum. Si tamen plures in persona probationes habuerit, <span class="br"></span><span class="lineNumber">16</span><span class="br"></span>convertet<a class="footnoteLink" href="#note_LCL126_194_5" id="target_note_LCL126_194_5"><sup>5</sup></a> hunc ordinem. Defensor autem semper prius negabit esse factum, quia si in hac parte vicerit reliqua non necesse habet dicere: victo superest ut tueri se possit.</p>
<p>Illic quoque ubi de facto tantum controversia est, quod si probetur non possit de auctore dubitari, similiter argumenta et ex persona et ex re ducuntur, sed in unam facti <span class="br"></span><span class="lineNumber">17</span><span class="br"></span>quaestionem, sicut in illa controversia (utendum est enim et hic exemplis quae sunt discentibus magis familiaria): ‘Abdicatus medicinae studuit. Cum pater eius aegrotaret, desperantibus de eo ceteris medicis adhibitus sanaturum se dixit si is potionem a se datam bibisset. Pater acceptae potionis epota parte dixit venenum sibi datum, filius quod relicum erat exhausit: pater decessit, ille parricidii reus <span class="br"></span><span class="lineNumber">18</span><span class="br"></span>est.’ Manifestum quis potionem dederit: quae si veneni fuit, nulla quaestio de auctore; tamen an venenum fuerit ex argumentis a persona ductis colligetur.</p>
<p>Superest tertium in quo factum esse constat aliquid, a quo sit factum quaeritur. Cuius rei supervacuum est ponere exemplum, cum plurima sint huius modi iudicia, ut hominem occisum esse manifestum sit vel sacrilegium commissum, is autem qui arguitur fecisse neget. Ex hoc nascitur ἀντικατηγορία: utique enim factum esse convenit,

</p></section><notes><section class="footnotes"><ul><li class="note" id="note_LCL126_194_5"><a class="footnoteCrossrefLink" href="#target_note_LCL126_194_5" title="Click to highlight in text"><sup class="lineRef">5</sup><span class="italic">edd.</span>: convertit <span class="italic">A</span></a></li><script type="text/javascript">document.getElementById('note_LCL126_194_5').style.display = "none";</script></ul></section></notes></section>