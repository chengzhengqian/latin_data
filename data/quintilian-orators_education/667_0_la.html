<section class="div1 language" lang="la"><header><hgroup><h1>Quintilian</h1></hgroup></header><section class="div2">
<p><span class="br"></span><span class="lineNumber">27</span><span class="br"></span>Illud quoque et poetis et oratoribus frequens, quo id quod efficit ex eo quod efficitur ostendimus. Nam et carminum auctores</p>
<blockquote><p>
<span class="line">pallida mors aequo pulsat pede pauperum tabernas,</span><span class="linebreak"></span>
</p></blockquote>
<p class="noindent">et</p>
<blockquote><p>
<span class="line">pallentesque habitant morbi tristisque senectus,</span><span class="linebreak"></span>
</p></blockquote>
<p class="noindent">et orator ‘praecipitem iram’, ‘hilarem adulescentiam’, ‘segne otium’ dicet.</p>
<p><span class="br"></span><span class="lineNumber">28</span><span class="br"></span>Est etiam huic tropo &lt;alia&gt;<a class="footnoteLink" href="#note_LCL126_440_13" id="target_note_LCL126_440_13"><sup>13</sup></a> quaedam cum synecdoche vicinia; nam cum dico ‘vultus hominis’ pro vultu, dico pluraliter quod singulare est: sed non id ago, ut unum ex multis intellegatur (nam id est manifestum), sed nomen inmuto: et cum aurata tecta ‘aurea’, pusillum ab ea discedo, quia non est pars auratura. Quae singula persequi minutioris est curae etiam non oratorem instruentibus.</p>
<p><span class="br"></span><span class="lineNumber">29</span><span class="br"></span>Antonomasia, quae aliquid pro nomine ponit, poetis utroque modo frequentissima, et per epitheton, quod detracto eo cui adponitur valet pro nomine (‘Tydides’, ‘Pelides’), et ex iis quae in quoque sunt praecipua:</p>
</section><notes><section class="footnotes"><ul><li class="note" id="note_LCL126_440_13"><a class="footnoteCrossrefLink" href="#target_note_LCL126_440_13" title="Click to highlight in text"><sup class="lineRef">13</sup><span class="italic">add. Winterbottom</span></a></li><script type="text/javascript">document.getElementById('note_LCL126_440_13').style.display = "none";</script></ul></section></notes></section>