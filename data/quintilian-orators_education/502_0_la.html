<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
ut aliter quam est rectum verumque dicatur: quod fit totum fingendis aut nostris aut alienis persuasionibus aut <span class="br"></span><span class="lineNumber">90</span><span class="br"></span>dicendo quod fieri non potest. Alienam finxit Iuba, qui querenti quod ab equo luto<a class="footnoteLink" href="#note_LCL126_110_43" id="target_note_LCL126_110_43"><sup>43</sup></a> esset adspersus ‘quid? tu’ inquit ‘me Hippocentaurum putas?’ Suam C. Cassius, qui militi sine gladio decurrenti ‘heus, commilito, pugno bene uteris’ inquit, et Gabba de piscibus, qui, cum pridie ex parte adesi et versati postera die positi essent, ‘festinemus, alii subcenant’ inquit. Tertium illud Cicero, ut dixi, adversus Curium; fieri enim certe non poterat ut cum declamaret natus non esset.</p>
<p><span class="br"></span><span class="lineNumber">91</span><span class="br"></span>Est et illa ex ironia fictio, qua usus est C. Caesar. Nam cum testis diceret a reo femina sua ferro petita, et esset facilis reprehensio, cur illam potissimum partem corporis vulnerare voluisset, ‘quid enim faceret’, inquit, ‘cum tu galeam et loricam haberes?’</p>
<p><span class="br"></span><span class="lineNumber">92</span><span class="br"></span>Vel optima est autem simulatio contra simulantem, qualis illa Domiti Afri fuit. Vetus habebat testamentum, et unus ex amicis recentioribus, sperans aliquid ex mutatione tabularum, falsam fabulam intulerat, consulens eum an primipilari seni intestato<a class="footnoteLink" href="#note_LCL126_110_44" id="target_note_LCL126_110_44"><sup>44</sup></a> suaderet ordinare suprema iudicia: ‘noli’ inquit ‘facere; offendis illum.’</p>
</section><notes><section class="footnotes"><ul><li class="note" id="note_LCL126_110_43"><a class="footnoteCrossrefLink" href="#target_note_LCL126_110_43" title="Click to highlight in text"><sup class="lineRef">43</sup><span class="italic">Winterbottom</span>: suo <span class="italic">A</span>: sputo <span class="italic">recc.</span></a></li><script type="text/javascript">document.getElementById('note_LCL126_110_43').style.display = "none";</script><li class="note" id="note_LCL126_110_44"><a class="footnoteCrossrefLink" href="#target_note_LCL126_110_44" title="Click to highlight in text"><sup class="lineRef">44</sup><span class="italic">Winterbottom</span>: intestator <span class="italic">A</span>: iam testato <span class="italic">(Obrecht)</span> &lt;rursus&gt; <span class="italic">Spalding</span></a></li><script type="text/javascript">document.getElementById('note_LCL126_110_44').style.display = "none";</script></ul></section></notes></section>