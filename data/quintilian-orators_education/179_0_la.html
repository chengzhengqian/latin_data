<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">10</span><span class="br"></span><p>‘At prohoemium aliquando ac narrationem dicet malus homo et argumenta sic ut nihil sit in iis requirendum.’ Nam et latro pugnabit acriter, virtus tamen erit fortitudo, et tormenta sine gemitu feret malus servus, tolerantia tamen doloris laude sua non carebit. Multa fiunt eadem, sed aliter. Sufficiant igitur haec, quia de utilitate supra tractavimus.</p>
<h3>21</h3>
<span class="br"></span><span class="lineNumber">1</span><span class="br"></span><p class="noindent">Materiam rhetorices quidam dixerunt esse orationem: qua in sententia ponitur apud Platonem Gorgias. Quae si ita accipitur ut sermo quacumque de re compositus dicatur oratio, non materia sed opus est, ut statuarii statua; nam et oratio efficitur arte sicut statua. Sin hac appellatione verba ipsa significari putamus, nihil haec sine rerum substantia <span class="br"></span><span class="lineNumber">2</span><span class="br"></span>faciunt. Quidam argumenta persuasibilia: quae et ipsa in parte sunt operis et arte fiunt et materia egent. Quidam civiles quaestiones: quorum opinio non qualitate sed modo erravit; est enim haec materia rhetorices, sed non sola. <span class="br"></span><span class="lineNumber">3</span><span class="br"></span>Quidam, quia virtus sit rhetorice, materiam eius totam vitam vocant. Alii, quia non omnium virtutum materia sit tota vita, sed pleraeque earum versentur in partibus, sicut iustitia fortitudo continentia propriis officiis et suo fine intelleguntur, rhetoricen quoque dicunt in una aliqua parte





</p></section><notes></notes></section>