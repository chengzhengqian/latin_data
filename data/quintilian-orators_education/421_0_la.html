<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">


aut transferendum: extra haec in iudiciis fere nihil <span class="br"></span><span class="lineNumber">5</span><span class="br"></span>est. Deprecatio quidem, quae est sine ulla specie defensionis, rara admodum et apud eos solos iudices qui nulla certa pronuntiandi forma tenentur. Quamquam illae quoque apud C. Caesarem et triumviros pro diversarum partium hominibus actiones, etiam si precibus utuntur, adhibent tamen patrocinia, nisi hoc non fortissime defendentis est, dicere: ‘quid aliud egimus, Tubero, nisi ut quod hic potest <span class="br"></span><span class="lineNumber">6</span><span class="br"></span>nos possemus?’ Quod si quando apud principem aliumve cui utrum velit liceat dicendum erit dignum quidem morte eum pro quo loquemur, clementi tamen servandum esse vel talem, primum omnium non erit res nobis cum adversario sed cum iudice, deinde forma deliberativae magis materiae quam iudicialis utemur: suadebimus enim ut laudem humanitatis potius quam voluptatem ultionis concupiscat. <span class="br"></span><span class="lineNumber">7</span><span class="br"></span>Apud iudices quidem secundum legem dicturos sententiam de confessis praecipere ridiculum est.</p>
<p>Ergo quae neque negari neque transferri possunt utique defendenda sunt, qualiacumque sunt, aut causa cedendum. Negandi duplicem ostendimus formam, aut non esse factum aut non hoc esse quod factum sit. Quae neque defendi neque transferri possunt, utique neganda, nec solum si finitio potest esse pro nobis, sed etiam si nuda <span class="br"></span><span class="lineNumber">8</span><span class="br"></span>infitiatio superest. Testes erunt: multa in eos dicere licet; chirographum: de similitudine litterarum disserendum.





</p></section><notes></notes></section>