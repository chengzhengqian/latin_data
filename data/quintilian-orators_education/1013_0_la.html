<section class="div1 language" lang="la"><header><hgroup><h1>Quintilian</h1></hgroup></header><section class="div2">
<span class="br"></span><span class="lineNumber">15</span><span class="br"></span><p>Sic causam perscrutatus, propositis ante oculos omnibus quae prosint noceantve, tertiam deinceps personam induat iudicis, fingatque apud se agi causam, et quod ipsum movisset de eadem re pronuntiaturum id potentissimum apud quemcumque agetur existimet. Sic eum raro fallet eventus, aut culpa iudicis erit.</p>
<h3>9</h3>
<p class="noindent"><span class="br"></span><span class="lineNumber">1</span><span class="br"></span>Quae sint in agendo servanda toto fere opere executi sumus, pauca tamen propria huius loci, quae non tam dicendi arte quam officiis agentis continentur, attingam.</p>
<p>Ante omnia ne, quod plerisque accidit, ab utilitate eum
<span class="br"></span><span class="lineNumber">2</span><span class="br"></span>causae praesentis cupido laudis abducat. Nam ut gerentibus bella non semper exercitus per plana et amoena ducendus est, sed adeundi plerumque asperi colles, expugnan dae civitates quamlibet praecisis impositae rupibus aut operum mole difficiles, ita oratio gaudebit quidem occasione laetius decurrendi et aequo congressa campo totas
<span class="br"></span><span class="lineNumber">3</span><span class="br"></span>vires populariter explicabit: at si iuris anfractus aut eruendae veritatis latebras adire cogetur, non obequitabit nec illis vibrantibus concitatisque sententiis velut missilibus
</p></section><notes></notes></section>