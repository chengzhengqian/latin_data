<section class="div1 language" lang="la"><header><hgroup><h1>Quintilian</h1></hgroup></header><section class="div2">
<h3>LIBER SEXTUS</h3>
<h3>&lt;PROHOEMIUM&gt;</h3>
<p><span class="br"></span><span class="lineNumber">1</span><span class="br"></span>Haec, Marce<a class="footnoteLink" href="#note_LCL126_8_1" id="target_note_LCL126_8_1"><sup>1</sup></a> Vitori, ex tua voluntate maxime ingressus, tum si qua ex nobis ad iuvenes bonos pervenire posset utilitas, novissime paene etiam necessitate quadam officii delegati mihi sedulo laborabam, respiciens tamen illam curam meae voluptatis, quod filio, cuius eminens ingenium sollicitam quoque parentis diligentiam merebatur, hanc optimam partem relicturus hereditatis videbar, ut, si me, quod aecum et optabile fuit, fata intercepissent, praeceptore <span class="br"></span><span class="lineNumber">2</span><span class="br"></span>tamen patre uteretur. At me fortuna id agentem diebus ac noctibus festinantemque metu meae mortalitatis ita subito prostravit ut laboris mei fructus ad neminem minus quam ad me pertineret. Illum enim de quo summa conceperam, et in quo spem unicam senectutis <span class="br"></span><span class="lineNumber">3</span><span class="br"></span>reponebam, repetito vulnere orbitatis amisi. Quid nunc agam? aut quem ultra esse usum mei dis repugnantibus credam? Nam ita forte accidit ut eum quoque librum quem de causis corruptae eloquentiae emisi iam scribere adgressus ictu



</p></section><notes><section class="footnotes"><ul><li class="note" id="note_LCL126_8_1"><a class="footnoteCrossrefLink" href="#target_note_LCL126_8_1" title="Click to highlight in text"><sup class="lineRef">1</sup>Marcelle <span class="italic">edd.</span>: <span class="italic">see on</span> 1 <span class="italic">prooem.</span> 6</a></li><script type="text/javascript">document.getElementById('note_LCL126_8_1').style.display = "none";</script></ul></section></notes></section>