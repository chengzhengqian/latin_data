<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

per comparationem, infitiationem, similitudinem, admirationem et cetera huius modi. Per omnes enim figuras tractari potest. Illud notabile ex diversis:</p>
<blockquote><p>
<span class="line">mors misera non est, aditus ad mortem est miser.</span><span class="linebreak"></span>
</p></blockquote>
<p class="noindent"><span class="br"></span><span class="lineNumber">6</span><span class="br"></span>Ac rectae quidem sunt tales:</p>
<blockquote><p>
<span class="line">tam deest avaro quod habet quam quod non habet.</span><span class="linebreak"></span>
</p></blockquote>
<p class="noindent">Sed maiorem vim accipiunt et mutatione figurae, ut ‘usque adeone mori miserum est?’ (acrius hoc enim quam per se ‘mors misera non est’), et tralatione a communi ad proprium. Nam cum sit rectum ‘nocere facile est, prodesse difficile’, vehementius apud Ovidium Medea dicit:</p>
<blockquote><p>
<span class="line">servare potui: perdere an possim rogas?</span><span class="linebreak"></span>
</p></blockquote>
<p class="noindent"><span class="br"></span><span class="lineNumber">7</span><span class="br"></span>Vertit ad personam Cicero: ‘nihil habet, Caesar, nec fortuna tua maius quam ut possis, nec natura melius quam ut velis servare quam plurimos.’ Ita quae erant rerum, propria fecit hominis.</p>
<p>In hoc genere custodiendum est et id, quod ubique, ne crebrae sint, ne palam falsae (quales frequenter ab iis dicuntur qui haec catholica vocant et quidquid pro causa videtur quasi indubitatum pronuntiant) et ne passim et a <span class="br"></span><span class="lineNumber">8</span><span class="br"></span>quocumque dicantur. Magis enim decet eos in quibus est auctoritas, ut rei pondus etiam persona confirmet. Quis







</p></section><notes></notes></section>