<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

quae plerumque sunt, ut dixi, prohoemio similia, sed liberiora <span class="br"></span><span class="lineNumber">10</span><span class="br"></span>plenioraque. Inclinatio enim iudicum ad nos petitur initio parcius, cum admitti satis est et oratio tota superest: in epilogo vero est qualem animum iudex in consilium ferat, cum<a class="footnoteLink" href="#note_LCL126_22_4" id="target_note_LCL126_22_4"><sup>4</sup></a> iam nihil amplius dicturi sumus, nec restat quo <span class="br"></span><span class="lineNumber">11</span><span class="br"></span>reservemus. Est igitur utrisque commune conciliare sibi, avertere ab adversario iudicem, concitare adfectus et componere. Et brevissimum quidem hoc praeceptum dari utrique parti potest, ut totas causae suae vires orator ponat ante oculos, et cum viderit quid invidiosum favorabile invisum miserabile aut sit in rebus aut videri possit, ea dicat quibus, si iudex esset, ipse maxime moveretur. Sed certius est ire per singula.</p>
<p><span class="br"></span><span class="lineNumber">12</span><span class="br"></span>Et quae concilient quidem accusatorem in praeceptis exordii iam diximus. Quaedam tamen, quae illic ostendere sat est, in peroratione implenda sunt magis, si contra inpotentem invisum perniciosum suscepta causa est, si iudicibus ipsis aut gloriae damnatio rei aut deformitati futura <span class="br"></span><span class="lineNumber">13</span><span class="br"></span>absolutio. Nam egregie in Vatinium Calvus ‘factum’ inquit ‘ambitum scitis omnes, et hoc vos scire omnes sciunt.’ Cicero quidem in Verrem etiam emendari posse infamiam iudiciorum damnato reo dicit, quod est unum ex supra dictis. Metus etiam, si est adhibendus, ut facit ibidem,<a class="footnoteLink" href="#note_LCL126_22_5" id="target_note_LCL126_22_5"><sup>5</sup></a> hunc






</p></section><notes><section class="footnotes"><ul><li class="note" id="note_LCL126_22_4"><a class="footnoteCrossrefLink" href="#target_note_LCL126_22_4" title="Click to highlight in text"><sup class="lineRef">4</sup><span class="italic">Watt</span> 1988: et <span class="italic">A</span></a></li><script type="text/javascript">document.getElementById('note_LCL126_22_4').style.display = "none";</script><li class="note" id="note_LCL126_22_5"><a class="footnoteCrossrefLink" href="#target_note_LCL126_22_5" title="Click to highlight in text"><sup class="lineRef">5</sup><span class="italic">Winterbottom</span>: idem <span class="italic">A</span></a></li><script type="text/javascript">document.getElementById('note_LCL126_22_5').style.display = "none";</script></ul></section></notes></section>