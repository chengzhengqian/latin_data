<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">

omnia natura iuvatur, sicut contra ne illa quidem satis sine arte profuerint.</p>
<span class="br"></span><span class="lineNumber">122</span><span class="br"></span><p>Illud quoque studiosi eloquentiae cogitent, neque omnibus in causis ea quae demonstravimus cuncta posse reperiri, neque, cum proposita fuerit materia dicendi, scrutanda singula et velut ostiatim pulsanda, ut sciant an ad probandum id quod intendimus forte respondeant: nisi <span class="br"></span><span class="lineNumber">123</span><span class="br"></span>cum discunt et adhuc usu carent. Infinitam enim faciat ista res dicendi tarditatem, si semper necesse sit ut, temptantes unum quodque eorum, quod sit aptum atque conveniens experiendo noscamus: nescio an etiam impedimento futura sit nisi et animi quaedam ingenita natura et studio exercitata velocitas recta nos ad ea quae conveniant causae <span class="br"></span><span class="lineNumber">124</span><span class="br"></span>ferant. Nam ut cantus vocis plurimum iuvat sociata nervorum concordia, si tamen tardior manus, nisi inspectis dimensisque singulis, quibus quaeque vox fidibus iungenda sit dubitet, potius fuerit esse contentum eo quo simplex canendi natura tulerit: ita huius modi praeceptis debet quidem aptata esse et citharae modo intenta ratio doctrinae, <span class="br"></span><span class="lineNumber">125</span><span class="br"></span>sed hoc exercitatione multa consequendum, ut, quem ad modum illorum artificum, etiam si alio spectant, manus tamen ipsa consuetudine ad gravis, acutos, mediosque horum sonos fertur, sic oratoris cogitationem nihil moretur haec varietas argumentorum et copia, sed quasi offerat se et occurrat, et, ut litterae syllabaeque scribentium cogitationem non exigunt, sic orationem sponte quadam sequatur.<a class="footnoteLink" href="#note_LCL125_428_44" id="target_note_LCL125_428_44"><sup>44</sup></a></p>
</section><notes><section class="footnotes"><ul><li class="note" id="note_LCL125_428_44"><a class="footnoteCrossrefLink" href="#target_note_LCL125_428_44" title="Click to highlight in text"><sup class="lineRef">44</sup><span class="italic">Zumpt</span>: sequantur <span class="italic">AB</span></a></li><script type="text/javascript">document.getElementById('note_LCL125_428_44').style.display = "none";</script></ul></section></notes></section>