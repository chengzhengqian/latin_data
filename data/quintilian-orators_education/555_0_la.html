<section class="div1 language" lang="la"><header><hgroup><h1>Quintilian</h1></hgroup></header><section class="div2"><p class="noindent">
simile est quod in epilogis quidam quibus volunt liberos parentes nutrices accommodant: nisi quod magis concesseris ea quae non sint posita desiderare quam dicere.</p>
<p>De animo quo modo quaeratur satis dictum est, cum ita diviserimus: an voluerit, an potuerit, an fecerit. Nam qua via tractatur an voluerit, eadem quo animo fecerit: id enim est, an male facere voluerit.</p>
<p><span class="br"></span><span class="lineNumber">57</span><span class="br"></span>Ordo quoque rerum aut adfert aut detrahit fidem: multo scilicet magis res prout &lt;ponuntur&gt;<a class="footnoteLink" href="#note_LCL126_216_27" id="target_note_LCL126_216_27"><sup>27</sup></a> congruunt aut repugnant. Sed haec nisi in ipso complexu causarum non deprehenduntur. Quaerendum tamen semper quid cuique conectatur et quid consentiat.</p>
<h3>3</h3>
<p><span class="br"></span><span class="lineNumber">1</span><span class="br"></span>Sequitur coniecturam finitio; nam qui non potest dicere nihil fecisse, proximum habebit ut dicat non id fecisse quod obiciatur. Itaque pluribus in legibus isdem quibus coniectura versatur, defensionis tantum genere mutato, ut in furtis depositis adulteriis. Nam quem ad modum dicimus ‘non feci furtum’, ‘non accepi depositum’, ‘non commisi adulterium’, ita ‘non est hoc furtum’, ‘non est hoc <span class="br"></span><span class="lineNumber">2</span><span class="br"></span>infitiatio’, ‘non est hoc adulterium’. Interim a qualitate ad





</p></section><notes><section class="footnotes"><ul><li class="note" id="note_LCL126_216_27"><a class="footnoteCrossrefLink" href="#target_note_LCL126_216_27" title="Click to highlight in text"><sup class="lineRef">27</sup><span class="italic">add. Spalding</span></a></li><script type="text/javascript">document.getElementById('note_LCL126_216_27').style.display = "none";</script></ul></section></notes></section>