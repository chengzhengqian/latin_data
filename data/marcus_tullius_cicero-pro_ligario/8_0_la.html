<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">16</span><span class="br"></span>nolint te esse in alios misericordem! Quod si probare
Caesari possemus in Africa Ligarium omnino non fuisse, si honesto et misericordi mendacio saluti civi calamitoso esse vellemus, tamen hominis non esset, in tanto discrimine et periculo civis refellere et redarguere nostrum mendacium, et, si esset alicuius, eius certe non esset, qui in eadem causa et fortuna fuisset; sed tamen aliud est errare Caesarem nolle, aliud nolle misereri: tunc diceres: “Caesar, cave credas: fuit in Africa, tulit arma contra te.” Nunc quid dicis? “Cave ignoscas.” Haec nec hominis nec ad hominem vox est: qua qui apud te, C. Caesar, utitur, suam citius abiciet humanitatem quam extorquebit tuam.</p>
</section>
<section class="div2">
<p><span class="br"></span><span class="lineNumber">17</span><span class="br"></span>VI. Ac primus aditus et postulatio Tuberonis haec, ut opinor, fuit, velle se de Q. Ligarii scelere dicere. Non dubito quin admiratus sis, vel quod de nullo alio, vel quod is, qui in eadem causa fuisset, vel quidnam novi sceleris adferret. Scelus tu illud vocas, Tubero? Cur? Isto enim nomine illa adhuc causa caruit: alii errorem appellant, alii timorem; qui durius, spem, cupiditatem, odium, pertinaciam; qui gravissime,
temeritatem: scelus praeter te adhuc nemo.



</p></section><notes></notes></section>