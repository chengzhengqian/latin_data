<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">24</span><span class="br"></span>tibi ea res grata fuisset, esset etiam probata. Sed iam hoc totum omitto, non tam ne offendam tuas patientissimas auris, quam ne Tubero quod numquam
cogitavit facturus fuisse videatur.</p>
<p>Veniebatis igitur in Africam, provinciam unam ex omnibus huic victoriae maxime infestam, in qua erat rex potentissimus inimicus huic causae, aliena voluntas, conventus firmi atque magni. Quaero: quid facturi fuistis? Quamquam quid facturi fueritis dubitem, cum videam quid feceritis? Prohibiti
estis in provincia vestra pedem ponere et
<span class="br"></span><span class="lineNumber">25</span><span class="br"></span>prohibiti summa iniuria. Quo modo id tulistis? Acceptae iniuriae querellam ad quem detulistis? Nempe ad eum, cuius auctoritatem secuti in societatem
belli veneratis. Quod si Caesaris causa in provinciam veniebatis, ad eum profecto exclusi provincia venissetis: venistis ad Pompeium. Quae est ergo apud Caesarem querella, cum eum accusetis, a quo queramini prohibitos esse vos contra Caesarem gerere bellum? Atque in hoc quidem vel cum mendacio, si voltis, gloriemini per me licet, vos provinciam
fuisse Caesari tradituros. Etiam si a Varo et a quibusdam aliis prohibiti estis, ego tamen confiteor
culpam esse Ligarii, qui vos tantae laudis occasione privaverit.</p>
</section>
<section class="div2">
<p><span class="br"></span><span class="lineNumber">26</span><span class="br"></span>IX. Sed vide, quaeso, Caesar, constantiam orna-



</p></section><notes></notes></section>