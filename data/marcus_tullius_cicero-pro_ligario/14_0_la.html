<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

omnes enim vincendi studio tenebamur. Pacis equidem semper auctor fui, sed tum sero; erat enim amentis, cum aciem videres, pacem cogitare. Omnes, inquam, vincere volebamus; tu certe praecipue, qui in eum locum veneras, ubi tibi esset pereundum, nisi vicisses; quamquam, ut nunc se res habet, non dubito quin hanc salutem anteponas illi victoriae.</p>
</section>
<section class="div2">
<p><span class="br"></span><span class="lineNumber">29</span><span class="br"></span>X. Haec ego non dicerem, Tubero, si aut vos constantiae vestrae aut Caesarem beneficii sui paeniteret. Nunc quaero utrum vestras iniurias an rei publicae persequamini: si rei publicae, quid de vestra in illa causa perseverantia respondebitis? Si vestras, videte ne erretis, qui Caesarem vestris inimicis iratum fore putetis, cum ignoverit suis.</p>
<p>Itaque num tibi videor in causa Ligarii esse occupatus?
Num de eius facto dicere? Quicquid dixi, ad unam summam referri volo vel humanitatis vel
<span class="br"></span><span class="lineNumber">30</span><span class="br"></span>clementiae vel misericordiae tuae. Causas, Caesar, egi multas equidem tecum, dum te in foro tenuit ratio honorum tuorum, certe numquam hoc modo: “ignoscite, iudices; erravit, lapsus est, non putavit; si umquam posthac.” Ad parentem sic agi solet, ad iudices: “non fecit, non cogitavit; falsi testes, fictum crimen.” Dic te, Caesar, de facto Ligarii iudicem esse; quibus in praesidiis fuerit quaere:


</p></section><notes></notes></section>