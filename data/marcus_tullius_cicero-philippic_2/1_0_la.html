<section class="div1 language" lang="la"><header><hgroup><h1>Cicero</h1></hgroup></header>
<section class="div2">
<h2><span class="ac">M. Tulli Ciceronis in M. Antonium Oratio Philippica Secunda</span></h2>
<span class="br"></span><span class="lineNumber">1</span><span class="br"></span><p>[1] Quonam meo fato, patres conscripti, fieri dicam ut nemo his annis viginti rei publicae fuerit hostis qui non bellum eodem tempore mihi quoque indixerit? Nec vero necesse est quemquam a me nominari: vobiscum ipsi recordamini. Mihi poenarum illi plus quam optarem dederunt: te miror, Antoni, quorum facta imitere, eorum exitus non perhorrescere. Atque hoc in aliis minus mirabar. Nemo enim illorum inimicus mihi fuit voluntarius, omnes a me rei publicae causa lacessiti. Tu ne verbo quidem violatus, ut audacior quam Catilina, furiosior quam Clodius viderere, ultro me maledictis lacessisti, tuamque a me alienationem commendationem tibi ad impios civis fore putavisti. <span class="br"></span><span class="lineNumber">2</span><span class="br"></span>Quid &lt;enim&gt;<a class="footnoteLink" href="#note_LCL189_54_1" id="target_note_LCL189_54_1"><sup>1</sup></a> putem? Contemptumne me? Non video nec in vita nec in gratia nec in rebus gestis nec in hac mea mediocritate ingeni quid despicere possit Antonius. An in senatu facillime de me detrahi posse credidit? Qui ordo clarissimis civibus bene gestae rei publicae testimonium 
</p></section><notes><section class="footnotes"><ul><li class="note" id="note_LCL189_54_1"><a class="footnoteCrossrefLink" href="#target_note_LCL189_54_1" title="Click to highlight in text"><sup class="lineRef">1</sup><span class="italic">suppl. SB</span></a></li><script type="text/javascript">document.getElementById('note_LCL189_54_1').style.display = "none";</script></ul></section></notes></section>