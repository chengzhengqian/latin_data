<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<span class="br"></span><span class="lineNumber">28</span><span class="br"></span><p>[12] At quem ad modum me coarguerit homo acutus recordamini. “Caesare interfecto” inquit “statim cruentum alte extollens Brutus pugionem Ciceronem nominatim exclamavit atque ei recuperatam libertatem est gratulatus.” Cur mihi potissimum? Qui&lt;a&gt;<a class="footnoteLink" href="#note_LCL189_82_10" id="target_note_LCL189_82_10"><sup>10</sup></a> sciebam? Vide ne illa causa fuerit appellandi mei quod, cum rem gessisset consimilem rebus eis quas ipse gesseram, me potissimum testatus est se aemulum mearum laudum exstitisse.</p>
<span class="br"></span><span class="lineNumber">29</span><span class="br"></span><p>Tu autem, omnium stultissime, non intellegis, si, id quod me arguis, voluisse interfici Caesarem crimen sit, etiam laetatum esse morte Caesaris crimen esse? Quid enim interest inter suasorem facti et probatorem? Aut quid refert utrum voluerim fieri an gaudeam factum? Ecquis est igitur exceptis eis qui illum regnare gaudebant qui illud aut fieri noluerit aut factum improbarit? Omnes ergo in culpa. Etenim omnes boni, quantum in ipsis fuit, Caesarem occiderunt: aliis consilium, aliis animus, aliis occasio defuit; voluntas nemini.</p>
<span class="br"></span><span class="lineNumber">30</span><span class="br"></span><p>Sed stuporem hominis vel dicam pecudis attendite. Sic enim dixit: “M. Brutus, quem ego honoris causa nomino, cruentum pugionem tenens Ciceronem exclamavit: ex quo intellegi debet eum conscium fuisse.” Ergo ego sceleratus appellor a te quem tu suspicatum aliquid suspicaris; ille qui stillantem prae se pugionem tulit, is a te honoris causa nominatur. Esto; sit in verbis tuis hic stupor: quanto in rebus sententiisque maior! Constitue hoc, consul, aliquando, 
</p></section><notes><section class="footnotes"><ul><li class="note" id="note_LCL189_82_10"><a class="footnoteCrossrefLink" href="#target_note_LCL189_82_10" title="Click to highlight in text"><sup class="lineRef">10</sup><span class="italic">corr. Graevius</span></a></li><script type="text/javascript">document.getElementById('note_LCL189_82_10').style.display = "none";</script></ul></section></notes></section>