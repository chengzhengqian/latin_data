<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">prodesse rei publicae sine suasore non posset. At laetatus sum. Quid ergo? In tanta laetitia cunctae civitatis me <span class="br"></span><span class="lineNumber">22</span><span class="br"></span>unum tristem esse oportebat? Quamquam de morte Clodi fuit quaestio, non satis prudenter illa quidem constituta—quid enim attinebat nova lege quaeri de eo qui hominem occidisset, cum esset legibus quaestio constituta?—quaesitum est tamen. Quod igitur, cum res agebatur, nemo in me dixit, id tot annis post tu es inventus qui diceres.</p>
<span class="br"></span><span class="lineNumber">23</span><span class="br"></span><p>Quod vero dicere ausus es idque multis verbis, opera mea Pompeium a Caesaris amicitia esse diiunctum ob eamque causam culpa mea bellum civile esse natum, in eo non tu quidem tota re sed, quod maximum est, temporibus errasti.</p>
</section>
<section class="div2">
<p>[10] Ego M. Bibulo, praestantissimo cive, consule nihil praetermisi, quantum facere enitique potui, quin Pompeium a Caesaris coniunctione avocarem. In quo Caesar felicior fuit; ipse enim Pompeium a mea familiaritate diiunxit. Postea vero quam se totum Pompeius Caesari tradidit, quid ego illum ab eo distrahere conarer? Stulti erat <span class="br"></span><span class="lineNumber">24</span><span class="br"></span>sperare, suadere impudentis. Duo tamen tempora inciderunt quibus aliquid contra Caesarem Pompeio suaserim; ea velim reprehendas, si potes: unum ne quinquenni imperium Caesari prorogaret, alterum ne pateretur ferri ut absentis eius ratio haberetur. Quorum si utrumvis persuasissem, in has miserias numquam incidissemus. Atque idem ego, cum iam opes omnis et suas et populi Romani Pompeius ad Caesarem detulisset, seroque ea sentire coepisset quae ego multo ante provideram, inferrique patriae  
</p></section><notes></notes></section>