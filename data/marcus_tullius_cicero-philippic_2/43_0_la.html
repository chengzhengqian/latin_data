<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">Tu ergo unus, scelerate, inventus es qui, cum auctor regni esses eumque quem collegam habebas dominum habere velles, idem temptares quid populus Romanus ferre et pati <span class="br"></span><span class="lineNumber">86</span><span class="br"></span>posset. At etiam misericordiam captabas: supplex te ad pedes abiciebas. Quid petens? Ut servires? Tibi uni peteres, qui ita a puero vixeras ut omnia paterere, ut facile servires; a nobis populoque Romano mandatum id certe non habebas. O praeclaram illam eloquentiam tuam cum es nudus contionatus! Quid hoc turpius, quid foedius, quid suppliciis omnibus dignius? Num exspectas dum te stimulis fodiamus? Haec te, si ullam partem habes sensus, lacerat, haec cruentat oratio. Vereor ne imminuam summorum virorum gloriam; dicam tamen dolore commotus: quid indignius quam vivere eum qui imposuerit diadema, cum <span class="br"></span><span class="lineNumber">87</span><span class="br"></span>omnes fateantur iure interfectum esse qui abiecerit? At etiam ascribi iussit in fastis ad Lupercalia <span class="sc">c. caesari, dictatori perpetuo, m. antonium consulem populi iussu regnum detulisse, caesarem uti noluisse</span>. Iam iam minime miror te otium perturbare; non modo urbem odisse sed etiam lucem; cum perditissimis latronibus non solum de die sed etiam in diem bibere. Ubi enim tu in pace consistes? Qui locus tibi in legibus et in iudiciis esse potest, quae tu, quantum in te fuit, dominatu regio sustulisti? Ideone L. Tarquinius exactus, Sp. Cassius, <span class="br"></span><span class="lineNumber"></span><span class="br"></span>
</p></section><notes></notes></section>