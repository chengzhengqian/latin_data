<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">verebare ne non putaremus natura te potuisse tam improbum evadere, nisi accessisset etiam disciplina?</p>
</section>
<section class="div2">
<p>[8] Tam autem eras excors ut tota in oratione tua tecum ipse pugnares, non modo non cohaerentia inter se diceres sed maxime diiuncta atque contraria, ut non tanta mecum quanta tibi tecum esset contentio. Vitricum tuum fuisse in tanto scelere fatebare, poena adfectum querebare. Ita quod proprie meum est laudasti; quod totum est senatus reprehendisti. Nam comprehensio sontium mea, animadversio senatus fuit. Homo disertus non intellegit eum quem contra dicit laudari a se, eos apud quos dicit vituperari.</p>
<span class="br"></span><span class="lineNumber">19</span><span class="br"></span><p>Iam illud cuius est, non dico audaciae—cupit enim se audacem—sed, quod minime vult, stultitiae, qua vincit omnis, clivi Capitolini mentionem facere, cum inter subsellia nostra versentur armati, cum in hac cella Concordiae, di immortales, in qua me consule salutares sententiae dictae sunt, quibus ad hanc diem viximus, cum gladiis homines collocati stent! Accusa senatum; accusa equestrem ordinem, qui tum cum senatu copulatus fuit; accusa omnis ordines, omnis civis, dum confiteare hunc ordinem hoc ipso tempore ab Ituraeis circumsederi. Haec tu non propter audaciam dicis tam impudenter, sed quia tantam rerum repugnantiam non vide[a]s.<a class="footnoteLink" href="#note_LCL189_72_6" id="target_note_LCL189_72_6"><sup>6</sup></a> Nihil profecto sapis. Quid est enim dementius quam, cum rei publicae perniciosa arma ipse ceperis, obicere alteri salutaria?</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL189_72_6"><a class="footnoteCrossrefLink" href="#target_note_LCL189_72_6" title="Click to highlight in text"><sup class="lineRef">6</sup><span class="italic">corr. Ernesti</span></a></li><script type="text/javascript">document.getElementById('note_LCL189_72_6').style.display = "none";</script></ul></section></notes></section>