<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

Itaque ita esse docent silvestria, ad quae sator non accessit. Nam prius radices, quam ex iis quod solet nasci, crescunt. Neque radices longius procedunt, nisi quo tepor venit solis. Duplex causa radicium, quod et materiem aliam quam aliam longius proicit natura, et quod alia terra alia facilius viam dat.</p>
<p>XLVI. Propter cuius modi res admiranda discrimina sunt naturae aliquot, ex quibusdam foliis propter eorum versuram, quod sit anni tempus, ut dici possit, ut olea et populus alba et salix. Horum enim folia cum converterunt se, solstitium dicitur fuisse. Nec minus admirandum quod fit in floribus, quos vocant heliotropia ab eo, quod ad solis ortum mane spectant et eius iter ita secuntur ad occasum, ut ad eum semper spectent.</p>
<p>XLVII. In seminario quae surculis consita et eorum molliora erunt natura cacumina, ut olea ac ficus, ea summa integenda binis tabellis dextra et sinistra deligatis<a class="footnoteLink" href="#note_LCL283_278_1" id="target_note_LCL283_278_1"><sup>1</sup></a> herbaeque eligendae. Eae, dum tenerae sunt, vellendae. Post<a class="footnoteLink" href="#note_LCL283_278_2" id="target_note_LCL283_278_2"><sup>2</sup></a> enim aridae factae rixantur ac celerius rumpuntur, quam secuntur. Contra herba in pratis ad spem faenisiciae nata non modo non evellenda in nutricatu, sed etiam non calcanda. Quo et pecus ab prato ablegandum et omne iumentum, etiam hominem. Solum enim hominis exitium herbae et semitae fundamentum.</p>
<p>XLVIII. In segetibus autem frumentum quo culmus extulit, spicam. Ea quae mutilata non est, in


</p></section><notes><section class="footnotes"><ul><li class="note" id="note_LCL283_278_1"><a class="footnoteCrossrefLink" href="#target_note_LCL283_278_1" title="Click to highlight in text"><sup class="lineRef">1</sup><span class="italic">deligatis</span> Iucundus, Schneider: <span class="italic">deligata.</span></a></li><script type="text/javascript">document.getElementById('note_LCL283_278_1').style.display = "none";</script><li class="note" id="note_LCL283_278_2"><a class="footnoteCrossrefLink" href="#target_note_LCL283_278_2" title="Click to highlight in text"><sup class="lineRef">2</sup><span class="italic">post</span> Goetz: <span class="italic">prius.</span></a></li><script type="text/javascript">document.getElementById('note_LCL283_278_2').style.display = "none";</script></ul></section></notes></section>