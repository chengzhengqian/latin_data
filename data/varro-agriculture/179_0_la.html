<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

ne potu nimium impleantur aut ne incidant in aquam. Singula vasa ponunt ad alvos, haec supplentur. Alii uvam passam et ficum cum pisierunt, affundunt sapam atque ex eo factas offas apponunt ibi, quo foras hieme in pabulum procedere tamen possint.</p>
<p><span class="br"></span><span class="lineNumber">29</span><span class="br"></span>Cum examen exiturum est, quod fieri solet, cum adnatae prospere sunt multae ac progeniem ut coloniam
emittere volunt, ut olim crebro Sabini factitaverunt
propter multitudinem liberorum, huius quod duo solent praeire signa, scitur: unum, quod superioribus
diebus, maxime vespertinis, multae ante
<span class="br"></span><span class="lineNumber">30</span><span class="br"></span>foramen ut uvae aliae ex aliis pendent conglobatae; alterum, quod, cum iam evolaturae sunt aut etiam inceperunt, consonant vehementer, proinde ut milites faciunt, cum castra movent. Quae primum exierunt,
in conspectu volitant reliquas, quae nondum congregatae sunt, respectantes, dum conveniant. A mellario cum id fecisse sunt animadversae, iaciundo in eas pulvere et circumtinniendo aere perterritae,
<span class="br"></span><span class="lineNumber">31</span><span class="br"></span>quo volunt perducere, non longe inde oblinunt erithace
atque apiastro ceterisque rebus, quibus delectantur.
Ubi consederunt, afferunt alvum eisdem inliciis litam intus et prope apposita fumo leni circumdato
cogunt eas intrare. Quae in novam coloniam cum introierunt, permanent adeo libenter, ut etiam si proximam posueris illam alvum, unde exierunt, tamen novo domicilio potius sint contentae.</p>
</section><notes></notes></section>