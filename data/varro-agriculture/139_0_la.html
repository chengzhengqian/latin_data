<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

nec non glirium, piscium, aprorum, ceterae venationis. Ex quibus rebus scriba librarius, libertus eius, qui apparuit Varroni et me absente patrono hospitio accipiebat, in annos singulos plus quinquagena milia e villa capere dicebat. Axio admiranti, Certe nosti, inquam, materterae meae fundum, in Sabinis qui est ad quartum vicesimum lapidem via Salaria a
<span class="br"></span><span class="lineNumber">15</span><span class="br"></span>Roma. Quidni? inquit, ubi aestate diem meridie dividere soleam, cum eo Reate ex urbe aut, cum inde venio hieme, noctu ponere castra. Atque in hac villa qui est ornithon, ex eo uno quinque milia scio venisse turdorum denariis ternis, ut sexaginta milia ea pars reddiderit eo anno villae, bis tantum quam tuus fundus ducentum iugerum Reate reddit. Quid? sexaginta, inquit Axius, sexaginta, sexaginta?
<span class="br"></span><span class="lineNumber">16</span><span class="br"></span>derides. Sexaginta, inquam. Sed ad hunc bolum ut pervenias, opus erit tibi aut epulum aut triumphus alicuius, ut tunc fuit Scipionis Metelli, aut collegiorum
cenae, quae nunc innumerabiles excandefaciunt
annonam macelli. Reliquis annis omnibus si non<a class="footnoteLink" href="#note_LCL283_436_1" id="target_note_LCL283_436_1"><sup>1</sup></a> hanc expectabis summam, spero, non tibi decoquet ornithon; neque hoc accidit his moribus
nisi raro ut decipiaris. Quotus quisque enim est annus, quo non videas epulum aut triumphum aut collegia non epulari? Sed propter luxuriam, inquit, quodam modo epulum cotidianum est intra
<span class="br"></span><span class="lineNumber">17</span><span class="br"></span>ianuas Romae. Nonne item L. Abuccius, homo,




</p></section><notes><section class="footnotes"><ul><li class="note" id="note_LCL283_436_1"><a class="footnoteCrossrefLink" href="#target_note_LCL283_436_1" title="Click to highlight in text"><sup class="lineRef">1</sup><span class="italic">non</span> added by Goetz.</a></li><script type="text/javascript">document.getElementById('note_LCL283_436_1').style.display = "none";</script></ul></section></notes></section>