<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

bucinatum est, aperiunt, ut exire possint in eum locum, ubi hordeum fusum in longitudine. Sic enim minus disperit, quam si in acervo positum, et plures facilius accedunt. Ideo ad bucinam convenire dicuntur,
<span class="br"></span><span class="lineNumber">21</span><span class="br"></span>ut silvestri loco dispersi ne dispereant. Castrantur
verres commodissime anniculi, utique ne minores quam semestres; quo facto nomen mutant atque e verribus dicuntur maiales. De sanitate suum unum modo exempli causa dicam: porcis lactentibus
si scrofa lac non potest suppeditare, triticum frictum dari oportet (crudum enim solvit alvom) vel
<span class="br"></span><span class="lineNumber">22</span><span class="br"></span>hordeum obici ex aqua, quaad fiant trimestres. De numero in centum sues decem verres satis esse putant; quidam etiam hinc demunt. Greges inaequabiles
habent; sed ego modicum puto centenarium;
aliquot maiores faciunt, ita ut ter quinquagenos
habeant. Porcorum gregem alii duplicant, alii etiam maiorem faciunt. Minor grex quam maior minus sumptuosus, quod comites subulcus pauciores quaerit. Itaque gregis numerum pastor ab sua utilitate
constituit, non ut quot verres habeat; id enim ab natura sumendum.</p>
<p>V. Haec hic. At Quintus Lucienus senator, homo quamvis humanus ac iocosus, introiens, familiaris omnium nostrum, Synepirotae, inquit, χαίρετε; Scrofam
enim et Varronem nostrum, ποιμένα λαῶν, mane salutavi. Cum alius eum salutasset, alius conviciatus




</p></section><notes></notes></section>