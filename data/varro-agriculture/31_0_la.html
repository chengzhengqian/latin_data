<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

primum, refert infesta regio sit necne. Multos enim agros egregios colere non expedit propter latrocinia vicinorum, ut in Sardinia quosdam, qui sunt prope Oeliem, et in Hispania prope Lusitaniam. Quae vicinitatis invectos habent idoneos, quae ibi nascuntur ubi vendant, et illinc invectos opportunos quae in fundo opus sunt, propter ea fructuosa. Multi enim habent in praediis, quibus frumentum aut vinum aliudve quid desit importandum; contra non pauci,
<span class="br"></span><span class="lineNumber">3</span><span class="br"></span>quibus aliquid sit exportandum. Itaque sub urbe colere hortos late expedit, sic violaria ac rosaria, item multa quae urps recipit, cum eadem in longinquo praedio, ubi non sit quo deferri possit venale, non expediat colere. Item si ea oppida aut vici in vicinia<a class="footnoteLink" href="#note_LCL283_220_1" id="target_note_LCL283_220_1"><sup>1</sup></a> aut etiam divitum copiosi agri ac villae, unde non care emere possis quae opus sunt in fundum, quibus quae supersint venire possint, ut quibusdam pedamenta aut perticae aut harundo, fructuosior fit fundus, quam si longe sint importanda, non numquam etiam, quam si colendo in tuo ea parare possis.
<span class="br"></span><span class="lineNumber">4</span><span class="br"></span>Itaque in hoc genus coloni potius anniversarios habent vicinos, quibus imperent, medicos, fullones, fabros, quam in villa suos habeant, quorum non numquam unius artificis mors tollit fundi fructum.





</p></section><notes><section class="footnotes"><ul><li class="note" id="note_LCL283_220_1"><a class="footnoteCrossrefLink" href="#target_note_LCL283_220_1" title="Click to highlight in text"><sup class="lineRef">1</sup><span class="italic">vici in vicinia</span> Keil: <span class="italic">viciniae.</span></a></li><script type="text/javascript">document.getElementById('note_LCL283_220_1').style.display = "none";</script></ul></section></notes></section>