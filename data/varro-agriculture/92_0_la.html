<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">
<span class="br"></span><span class="lineNumber">18</span><span class="br"></span>curandum. Cum oblivione iam lactis non desiderat matrem, tum denique compellendum in gregem ovium. Castrare oportet agnum non minorem quinque
mensum, neque antequam calores aut frigora se fregerunt. Quos arietes summittere volunt, potissimum
eligunt ex matribus, quae geminos parere solent. Pleraque similiter faciendum in ovibus pellitis,
quae propter lanae bonitatem, ut sunt Tarentinae
et Atticae, pellibus integuntur, ne lana inquinetur,
quo minus vel infici recte possit vel lavari ac
<span class="br"></span><span class="lineNumber">19</span><span class="br"></span>putari. Harum praesepia ac stabula ut sint pura maiorem adhibent<a class="footnoteLink" href="#note_LCL283_342_1" id="target_note_LCL283_342_1"><sup>1</sup></a> diligentiam, quam hirtis. Itaque faciunt lapide strata, urina necubi in stabulo consistat.
His quaecumque lubenter vescuntur, ut folia ficulnea et palea, vinacea, furfures, obiciuntur modice, ne parum aut nimium saturentur. Utrumque enim ad corpus alendum inimicum, ut maxime amicum cytisum et medica. Nam et pingues facit facillime et genit lacte.</p>
<p><span class="br"></span><span class="lineNumber">20</span><span class="br"></span>De sanitate sunt multa; sed ea, ut dixi, in libro scripta magister pecoris habet, et quae opus ad medendum, portat secum. Relinquitur de numero, quem faciunt alii maiorem, alii minorem. Nulli enim huius moduli naturales. Illut fere omnes in Epiro facimus, ne minus habeamus in centenas oves hirtas singulos homines, in pellitas binos.</p>
</section><notes><section class="footnotes"><ul><li class="note" id="note_LCL283_342_1"><a class="footnoteCrossrefLink" href="#target_note_LCL283_342_1" title="Click to highlight in text"><sup class="lineRef">1</sup><span class="italic">adhibent</span> Schneider: <span class="italic">adhibeant.</span></a></li><script type="text/javascript">document.getElementById('note_LCL283_342_1').style.display = "none";</script></ul></section></notes></section>