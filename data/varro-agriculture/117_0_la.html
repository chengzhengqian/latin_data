<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

antequam mihi reddideritis tertium actum de mulis,de canibus, de pastoribus. Brevis oratio de istis, inquit Murrius. Nam muli et item hinni<a class="footnoteLink" href="#note_LCL283_392_1" id="target_note_LCL283_392_1"><sup>1</sup></a> bigeneri atque insiticii,
non suopte genere ab radicibus. Ex equa enim et
<span class="br"></span><span class="lineNumber">2</span><span class="br"></span>asino fit mulus, contra ex equo et asina hinnus. Uterque
eorum ad usum utilis, partu fructus neuter. Pullum
asininum a partu recentem subiciunt equae, cuius lacte ampliores fiunt, quod id lacte quam asininum ad alimonia dicunt esse melius. Praeterea educant eum paleis, faeno, hordeo. Matri suppositiciae quoque
inserviunt, quo equa ministerium lactis cibum pullo praebere possit. Hic ita eductus a trimo potest admitti; neque enim aspernatur propter consuetudinem
<span class="br"></span><span class="lineNumber">3</span><span class="br"></span>equinam. Hunc minorem si admiseris, et ipse citius senescit, et quae ex eo concipiuntur fiunt deteriora.
Qui non habent eum asinum, quem supposuerunt
equae, et asinum admissarium habere volunt, de asinis quem amplissimum formosissimumque possunt
eligunt, quique seminio natus sit bono, Arcadico, ut antiqui dicebant, ut nos experti sumus, Reatino, ubi tricenis ac quadragenis milibus admissarii aliquot venierunt. Quos emimus item ut equos stipulamurque
in emendo ac facimus in accipiendo idem, quod
<span class="br"></span><span class="lineNumber">4</span><span class="br"></span>dictum est in equis. Hos pascimus praecipue faeno atque hordeo, et id ante admissuram et largius facimus, ut cibo suffundamus vires ad feturam, eodem tempore quo equos adducentes, itemque ut ineat





</p></section><notes><section class="footnotes"><ul><li class="note" id="note_LCL283_392_1"><a class="footnoteCrossrefLink" href="#target_note_LCL283_392_1" title="Click to highlight in text"><sup class="lineRef">1</sup><span class="italic">hinni</span> added by Iucundus.</a></li><script type="text/javascript">document.getElementById('note_LCL283_392_1').style.display = "none";</script></ul></section></notes></section>