<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

ommi pecore quae scripta habere oportet magistrum
<span class="br"></span><span class="lineNumber">24</span><span class="br"></span>pecoris.</p>
<p>Relinquitur nonum quod dixi, de numero, utriusque
partis commune. Nam et qui parat pecus necesse est constituat numerum, quot greges et quantos sit pasturus, ne aut saltus desint aut supersint
et ideo fructus dispereant. Praeterea scire oportet, in grege quot feminas habeat, quae parere possint, quot arietes, quot utriusque generis suboles, quot reiculae sint alienandae. In alimoniis, si sunt plures nati, ut quidam faciunt, sequendum ut quosdam
subducas, quae res facere solet ut reliqui melius crescant.</p>
<p><span class="br"></span><span class="lineNumber">25</span><span class="br"></span>Vide, inquit Atticus, ne te fallat et novenae istae partes non exeant extra pecoris minoris ac maioris nomen. Quo pacto enim erunt in mulis et pastoribus novenae partes, ubi nec admissurae nec feturae observantur?
<span class="br"></span><span class="lineNumber">26</span><span class="br"></span>In canibus enim video posse dici. Sed do etiam in hominibus posse novenarium retineri numerum, quod in hibernis habent in villis mulieres, quidam etiam in aestivis, et id pertinere putant, quo facilius ad greges pastores retineant, et puerperio familiam faciunt maiorem et rem pecuariam fructuosiorem.
Sic, inquam, numerus non est ut sit ad amussim, ut non est, cum dicimus mille naves isse ad Troiam, centumvirale esse iudicium Romae.



</p></section><notes></notes></section>