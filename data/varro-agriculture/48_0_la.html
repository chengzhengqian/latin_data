<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">
potest eicere vitem, quam vocant minorem flagellum, maiorem et iam unde uvae nascuntur palmam. Prior littera una mutata declinata a venti flatu, similiter ac flabellum flagellum. Posterior, quod ea vitis immittitur ad uvas pariendas, dicta primo
<span class="br"></span><span class="lineNumber">4</span><span class="br"></span>videtur a pariendo parilema; exin mutatis litteris, ut in multis, dici coepta palma. Ex altera parte parit capreolum. Is est coliculus viteus intortus, ut cincinnus. Hi sunt enim<a class="footnoteLink" href="#note_LCL283_254_1" id="target_note_LCL283_254_1"><sup>1</sup></a> vitis quibus teneat id quo serpit ad locum capiendum, a quo capiendo capreolus dictus. Omne pabulum, primum ocinum farraginem viciam, novissime faenum, secari. Ocinum dictum a graeco verbo ὠκέως, quod valet cito, similiter quod ocimum in horto. Hoc amplius dictum ocinum, quod citat alvom bubus et ideo iis datur, ut purgentur. Id est ex fabali segete viride sectum, antequam genat
<span class="br"></span><span class="lineNumber">5</span><span class="br"></span>siliquas. Farrago<a class="footnoteLink" href="#note_LCL283_254_2" id="target_note_LCL283_254_2"><sup>2</sup></a> contra ex segete ubi sata admixta hordeum et vicia et legumina pabuli causa viride, aut quod ferro caesa, ferrago, dicta, aut inde, quod primum in farracia segete seri coepta. Eo equi et iumenta cetera verno tempore purgantur ac saginantur.
Vicia dicta a vinciendo, quod item capreolos habet, ut vitis, quibus, cum susum versus serpit, ad scapum lupini aliumve quem ut haereat, id solet vincire. Si prata inrigua habebis, simulac faenum sustuleris, inrigare. In poma, quae insita erunt, siccitatibus aquam addi cotidie vesperi. A quo, quod indigent potu, poma dicta esse possunt.</p>
</section><notes><section class="footnotes"><ul><li class="note" id="note_LCL283_254_1"><a class="footnoteCrossrefLink" href="#target_note_LCL283_254_1" title="Click to highlight in text"><sup class="lineRef">1</sup><span class="italic">Hi sunt enim</span> Keil: <span class="italic">is enim.</span></a></li><script type="text/javascript">document.getElementById('note_LCL283_254_1').style.display = "none";</script><li class="note" id="note_LCL283_254_2"><a class="footnoteCrossrefLink" href="#target_note_LCL283_254_2" title="Click to highlight in text"><sup class="lineRef">2</sup><span class="italic">Farrago</span> added by Goetz.</a></li><script type="text/javascript">document.getElementById('note_LCL283_254_2').style.display = "none";</script></ul></section></notes></section>