<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2">
<h2><span class="ac">Liber Secundus</span></h2>
<p><span class="sc">Viri</span> magni nostri maiores non sine causa praeponebant
rusticos Romanos urbanis. Ut ruri enim qui in villa vivunt ignaviores, quam qui in agro versantur
in aliquo opere faciendo, sic qui in oppido sederent, quam qui rura colerent, desidiosiores putabant.
Itaque annum ita diviserunt, ut nonis modo diebus urbanas res usurparent, reliquis septem ut
<span class="br"></span><span class="lineNumber">2</span><span class="br"></span>rura colerent. Quod dum servaverunt institutum, utrumque sunt consecuti, ut et cultura agros fecundissimos
haberent et ipsi valetudine firmiores essent, ac ne Graecorum urbana desiderarent gymnasia. Quae nunc vix satis singula sunt, nec putant se habere villam, si non multis vocabulis retinniat<a class="footnoteLink" href="#note_LCL283_306_1" id="target_note_LCL283_306_1"><sup>1</sup></a> Graecis, quom vocent particulatim loca, procoetona, palaestram, apodyterion, peristylon, ornithona, peripteron,
<span class="br"></span><span class="lineNumber">3</span><span class="br"></span>oporothecen. Igitur quod nunc intra murum fere patres familiae correpserunt relictis falce et aratro et manus movere maluerunt in theatro ac circo, quam in segetibus ac vinetis, frumentum locamus
qui nobis advehat, qui saturi fiamus ex Africa et Sardinia, et navibus vindemiam condimus ex insula Coa et Chia.</p>
</section><notes><section class="footnotes"><ul><li class="note" id="note_LCL283_306_1"><a class="footnoteCrossrefLink" href="#target_note_LCL283_306_1" title="Click to highlight in text"><sup class="lineRef">1</sup><span class="italic">retinniat</span> Gesner; <span class="italic">retineant.</span></a></li><script type="text/javascript">document.getElementById('note_LCL283_306_1').style.display = "none";</script></ul></section></notes></section>