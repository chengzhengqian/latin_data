<section class="div1 language" lang="la"><header><hgroup><h1>Marcus Terentius Varro</h1></hgroup></header><section class="div2"><p class="noindent">

accessus semita in tholum, qui est ultra rutundus columnatus, ut est in aede Catuli, si pro parietibus feceris columnas. Extra eas columnas est silva manu sata grandibus arboribus,<a class="footnoteLink" href="#note_LCL283_454_1" id="target_note_LCL283_454_1"><sup>1</sup></a> ut infima perluceat,
<span class="br"></span><span class="lineNumber">13</span><span class="br"></span>tota saepta maceriis altis. Intra tholi columnas exteriores lapideas et totidem interiores ex abiete tenues locus est pedes quinque latus. Inter columnas exteriores pro pariete reticuli e nervis sunt, ut prospici in silvam possit et quae ibi sunt videri neque avis ea transire. Intra interiores columnas pro pariete rete aviarium est obiectum. Inter has et exteriores gradatim substructum ut theatridion avium, mutuli crebri in omnibus columnis impositi, sedilia avium.
<span class="br"></span><span class="lineNumber">14</span><span class="br"></span>Intra retem aves sunt omnigenus, maxime cantrices, ut lusciniolae ac merulae, quibus aqua ministratur per canaliculum, cibus obicitur sub retem. Subter columnarum stylobaten est lapis a falere pedem et dodrantem alta; ipsum falere ad duo pedes altum a stagno, latum ad quinque, ut in culcitas et columellas convivae pedibus circumire possint. Infimo intra falere est stagnum cum margine pedali et insula in medio parva. Circum falere et navalia sunt
<span class="br"></span><span class="lineNumber">15</span><span class="br"></span>excavata anatium stabula. In insula est columella, in qua intus axis, qui pro mensa sustinet rotam radiatam,





</p></section><notes><section class="footnotes"><ul><li class="note" id="note_LCL283_454_1"><a class="footnoteCrossrefLink" href="#target_note_LCL283_454_1" title="Click to highlight in text"><sup class="lineRef">1</sup><span class="italic">arboribus</span> Keil: <span class="italic">arboribus tecta.</span></a></li><script type="text/javascript">document.getElementById('note_LCL283_454_1').style.display = "none";</script></ul></section></notes></section>