<section class="div1 language" lang="la"><header><hgroup><h1>Tertullian</h1></hgroup></header><section class="div2"><p class="noindent">


Christianos etiam cultores suos laedunt, quos separare deberent a meritis Christianorum.</p>
<span class="br"></span><span class="lineNumber">2</span><span class="br"></span><p>Hoc, inquitis, et in deum vestrum repercutere est, si quod et ipse patiatur, propter profanos etiam suos cultores laedi. Admittite prius dispositiones eius, et <span class="br"></span><span class="lineNumber">3</span><span class="br"></span>non retorquebitis. Qui enim semel aeternum iudicium destinavit post saeculi finem, non praecipitat discretionem, quae est condicio iudicii, ante saeculi finem. Aequalis est interim super omne hominum genus et indulgens et increpans. Communia voluit esse et commoda profanis et incommoda suis, ut pari consortio omnes et lenitatem eius et severitatem experiremur. <span class="br"></span><span class="lineNumber">4</span><span class="br"></span>Quia haec ita didicimus apud ipsum, diligimus lenitatem, metuimus severitatem, vos contra utramque despicitis: et sequitur ut omnes saeculi plagae nobis, si forte, in admonitionem, vobis in castigationem a deo obveniant.</p>
<span class="br"></span><span class="lineNumber">5</span><span class="br"></span><p>Atquin nos nullo modo laedimur; inprimis quia nihil nostra refert in hoc aevo nisi de eo quam celeriter excedere, dehinc, quia si quid adversi infligitur, vestris meritis deputatur. Sed etsi aliqua nos quoque praestringunt ut vobis cohaerentes, laetamur magis recognitione divinarum praedicationum, confirmantium scilicet fiduciam et fidem <span class="br"></span><span class="lineNumber">6</span><span class="br"></span>spei nostrae. Sin vero ab eis quos colitis omnia vobis mala eveniunt nostri causa, quid colere perseveratis tam ingratos, tam iniustos, qui magis vos in dolore Christianorum iuvare et adserere debuerant<a class="footnoteLink" href="#note_LCL250_188_1" id="target_note_LCL250_188_1"><sup>1</sup></a>?</p>
</section><notes><section class="footnotes"><ul><li class="note" id="note_LCL250_188_1"><a class="footnoteCrossrefLink" href="#target_note_LCL250_188_1" title="Click to highlight in text"><sup class="lineRef">1</sup><span class="italic">Oehler prints here six words</span>, quos separare deberent a meritis Christianorum, <span class="italic">which the Fuldensis omits. The change from</span> debuerant <span class="italic">to</span> deberent <span class="italic">is odd, and it seems likely that the words are an accidental repetition from</span> ยง 1.</a></li><script type="text/javascript">document.getElementById('note_LCL250_188_1').style.display = "none";</script></ul></section></notes></section>