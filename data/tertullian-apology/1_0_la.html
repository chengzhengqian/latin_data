<section class="div1 language" lang="la"><header><hgroup><h1>Tertullian</h1></hgroup></header>
<h1><span class="ac">Tertulliani Apologeticus</span></h1>
<section class="div2">
<span class="br"></span><span class="lineNumber">1</span><span class="br"></span><p>I. Si non licet vobis, Romani imperii antistites, in aperto et edito, in ipso fere vertice civitatis praesidentibus ad iudicandum palam dispicere et coram examinare quid sit liquido in causa Christianorum, si ad hanc solam speciem auctoritas vestra de iustitiae diligentia in publico aut timet aut erubescit inquirere, si denique, quod proxime accidit, domesticis iudiciis nimis operata infestatio sectae huius obstruit defensioni, liceat veritati vel occulta via tacitarum litterarum ad aures vestras pervenire.</p>
<span class="br"></span><span class="lineNumber">2</span><span class="br"></span><p>Nihil de causa sua deprecatur, quia nec de condicione miratur. Scit se peregrinam in terris agere, inter extraneos facile inimicos invenire, ceterum genus, sedem, spem, gratiam, dignitatem in caelis habere. Unum gestit interdum, ne ignorata damnetur. <span class="br"></span><span class="lineNumber">3</span><span class="br"></span>Quid hic deperit legibus in suo regno dominantibus, si audiatur? An hoc magis gloriabitur potestas eorum, quo etiam auditam damnabunt veritatem? Ceterum inauditam si damnent, praeter invidiam iniquitatis etiam suspicionem merebuntur


</p></section><notes></notes></section>