<section class="div1 language" lang="la"><header><hgroup><h1>Tertullian</h1></hgroup></header><section class="div2"><p class="noindent">


iuvenis! quam lascivus, quam amasius! Facti sunt Christiani! Ita nomen emendationi imputatur. <span class="br"></span><span class="lineNumber">4</span><span class="br"></span>Nonnulli etiam de utilitatibus suis cum odio isto paciscuntur, contenti iniuria, dum ne domi habeant quod oderunt. Uxorem iam pudicam maritus iam non zelotypus eiecit,<a class="footnoteLink" href="#note_LCL250_20_1" id="target_note_LCL250_20_1"><sup>1</sup></a> filium iam subiectum pater retro patiens abdicavit, servum iam fidelem dominus olim mitis ab oculis relegavit; ut quisque hoc nomine emendatur, offendit. Tanti non est bonum quanti odium Christianorum.</p>
<span class="br"></span><span class="lineNumber">5</span><span class="br"></span><p>Nunc igitur, si nominis odium est, quis nominum reatus? Quae accusatio vocabulorum, nisi si aut barbarum sonat aliqua vox nominis, aut infaustum aut maledicum aut inpudicum? Christianus vero, quantum interpretatio est, de unctione deducitur. Sed et cum perperam Chrestianus pronuntiatur a vobis (nam nec nominis certa est notitia penes vos), de suavitate vel benignitate conpositum est. Oditur itaque in hominibus innocuis etiam nomen innocuum.</p>
<span class="br"></span><span class="lineNumber">6</span><span class="br"></span><p>At enim secta oditur in nomine utique sui auctoris. Quid novi, si aliqua disciplina de magistro cognomentum sectatoribus suis inducit? Nonne philosophi de auctoribus suis nuncupantur Platonici, Epicurei, Pythagorici? etiam a locis conventiculorum et stationum



</p></section><notes><section class="footnotes"><ul><li class="note" id="note_LCL250_20_1"><a class="footnoteCrossrefLink" href="#target_note_LCL250_20_1" title="Click to highlight in text"><sup class="lineRef">1</sup><span class="italic">Oehler deletes</span> eiecit</a></li><script type="text/javascript">document.getElementById('note_LCL250_20_1').style.display = "none";</script></ul></section></notes></section>