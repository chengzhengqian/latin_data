<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<div class="sp inline"><p class="lineGroup"><span class="speaker"><span class="italic">L.</span></span> Nihil vero, inquit, magis.</p></div>
<div class="sp inline"><p class="lineGroup"><span class="speaker"><span class="italic">S.</span></span> Ergo non probares, si consilio pulso libidines, quae sunt innumerabiles, iracundiaeve tenerent omnia?</p></div>
<div class="sp inline"><p class="lineGroup"><span class="speaker"><span class="italic">L.</span></span> Ego vero nihil isto animo, nihil ita animato homine miserius ducerem.</p></div>
<div class="sp inline"><p class="lineGroup"><span class="speaker"><span class="italic">S.</span></span> Sub regno igitur tibi esse placet omnis animi partes, et eas regi consilio?</p></div>
<div class="sp inline"><p class="lineGroup"><span class="speaker"><span class="italic">L.</span></span> Mihi vero sic placet.</p></div>
<div class="sp inline"><p class="lineGroup"><span class="speaker"><span class="italic">S.</span></span> Cur igitur dubitas, quid de re publica sentias? in qua, si in plures translata res sit, intellegi iam licet nullum fore, quod praesit, inperium, quod quidem, nisi unum sit, esse nullum potest.</p></div>
<p><span class="br"></span><span class="lineNumber">61</span><span class="br"></span>XXXIX. Tum Laelius: Quid, quaeso, interest inter unum et plures, si iustitia est in pluribus?</p>
<p>Et Scipio: Quoniam testibus meis intellexi, Laeli, te non valde moveri, non desinam te uti teste, ut hoc, quod dico, probem.</p>
<p>Me, inquit ille, quonam modo?</p>
<div class="sp inline"><p class="lineGroup"><span class="speaker"><span class="italic">S.</span></span> Quia animum adverti nuper, cum essemus in Formiano, te familiae valde interdicere, ut uni dicto audiens esset.</p></div>
<div class="sp inline"><p class="lineGroup"><span class="speaker"><span class="italic">L.</span></span> Quippe vilico.</p></div>
<div class="sp inline"><p class="lineGroup"><span class="speaker"><span class="italic">S.</span></span> Quid? domi pluresne praesunt negotiis tuis?</p></div>
<div class="sp inline"><p class="lineGroup"><span class="speaker"><span class="italic">L.</span></span> Immo vero unus, inquit.</p></div>
<div class="sp inline"><p class="lineGroup"><span class="speaker"><span class="italic">S.</span></span> Quid? totam domum num quis alter praeter te regit?</p></div>
</section><notes></notes></section>