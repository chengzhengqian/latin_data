<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<div class="sp inline"><p class="lineGroup"><span class="speaker"><span class="italic">L.</span></span> Quo Iove? aut quid habet illius carminis simile haec oratio?</p></div>
<div class="sp inline"><p class="lineGroup"><span class="speaker"><span class="italic">S.</span></span> Tantum, inquit, ut rite ab eo dicendi principia capiamus, quem unum omnium deorum et hominum regem esse omnes docti indoctique pariter<a class="footnoteLink" href="#note_LCL213_84_1" id="target_note_LCL213_84_1"><sup>1</sup></a> consentiunt.</p><p class="lineGroup">Quid? inquit Laelius.</p><p class="lineGroup">Et ille: Quid censes, nisi quod est ante oculos? sive haec ad utilitatem vitae constituta sunt a principibus rerum publicarum, ut rex putaretur unus esse in caelo, qui nutu, ut ait Homerus, totum Olympum converteret idemque et rex et pater haberetur omnium, magna auctoritas est multique testes, siquidem omnis multos appellari placet, ita consensisse gentes decretis videlicet principum, nihil esse rege melius, quoniam deos omnis censent unius regi numine; sive haec in errore inperitorum posita esse et fabularum similia didicimus, audiamus communis quasi doctores eruditorum hominum, qui tamquam oculis illa viderunt, quae nos vix audiendo cognoscimus.</p><p class="lineGroup">Quinam, inquit Laelius, isti sunt?</p><p class="lineGroup">Et ille: Qui natura omnium rerum pervestiganda senserunt omnem hunc mundum mente . . .</p><p class="lineGroup">[<span class="italic">Desiderantur paginae quattuor.</span>]</p></div>
</section><notes><section class="footnotes"><ul><li class="note" id="note_LCL213_84_1"><a class="footnoteCrossrefLink" href="#target_note_LCL213_84_1" title="Click to highlight in text"><sup class="lineRef">1</sup><span class="italic">indoctique pariter consentiunt</span> Orelli; <span class="italic">indoctique expoliri consentiunt</span> V; <span class="italic">indoctique consentiunt</span> Osann.</a></li><script type="text/javascript">document.getElementById('note_LCL213_84_1').style.display = "none";</script></ul></section></notes></section>