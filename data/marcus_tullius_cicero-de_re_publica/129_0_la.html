<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="br"></span><span class="lineNumber">16</span><span class="br"></span>a deo defugisse videamini.</p>
<p>XVI. sed sic, Scipio, ut avus hic tuus, ut ego, qui te genui, iustitiam cole et pietatem, quae cum magna in parentibus et propinquis, tum in patria maxima est; ea vita via est in caelum et in hunc coetum eorum, qui iam vixerunt et corpore laxati illum incolunt locum, quem vides (erat autem is splendidissimo candore inter flammas circus elucens), quem vos, ut a Graiis accepistis, orbem lacteum nuncupatis.</p>
<p>Ex quo omnia mihi contemplanti praeclara cetera et mirabilia videbantur. erant autem eae stellae, quas numquam ex hoc loco vidimus, et eae magnitudines omnium, quas esse numquam suspicati sumus, ex quibus erat ea minima, quae ultima a caelo, citima terris<a class="footnoteLink" href="#note_LCL213_268_1" id="target_note_LCL213_268_1"><sup>1</sup></a> luce lucebat aliena. stellarum autem globi terrae magnitudinem facile vincebant. iam ipsa terra ita mihi parva visa est, ut me imperii nostri, quo quasi punctum eius attingimus, paeniteret.</p>
<p><span class="br"></span><span class="lineNumber">17</span><span class="br"></span>XVII. Quam cum magis intuerer, Quaeso, inquit Africanus, quousque humi defixa tua mens erit? nonne aspicis, quae in templa veneris? novem tibi orbibus vel potius globis conexa sunt omnia, quorum unus est caelestis, extumus, qui reliquos omnes complectitur, summus ipse deus arcens et continens ceteros; in quo sunt infixi illi, qui volvuntur, stellarum cursus sempiterni; cui subiecti sunt septem, qui versantur retro contrario motu atque caelum; ex quibus unum globum possidet illa, quam in terris





</p></section><notes><section class="footnotes"><ul><li class="note" id="note_LCL213_268_1"><a class="footnoteCrossrefLink" href="#target_note_LCL213_268_1" title="Click to highlight in text"><sup class="lineRef">1</sup><span class="italic">citima terris</span> MSS.; <span class="italic">citima a terris</span> Madvig.</a></li><script type="text/javascript">document.getElementById('note_LCL213_268_1').style.display = "none";</script></ul></section></notes></section>