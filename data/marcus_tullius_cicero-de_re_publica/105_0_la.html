<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<div class="sp inline"><p class="lineGroup"><span class="speaker"><span class="italic">S.</span></span> Vides igitur ne illam quidem, quae tota sit in factionis potestate, posse vere dici rem publicam.</p></div>
<div class="sp inline"><p class="lineGroup"><span class="speaker"><span class="italic">L.</span></span> Sic plane iudico.</p></div>
<div class="sp inline"><p class="lineGroup"><span class="speaker"><span class="italic">S.</span></span> Et rectissime quidem iudicas; quae enim fuit tum Atheniensium res, cum post magnum illud. Peloponnesiacum bellum triginta viri illi urbi iniustissime praefuerunt? num aut vetus gloria civitatis aut species praeclara oppidi aut theatrum, gymnasia, porticus aut propylaea nobilia aut arx<a class="footnoteLink" href="#note_LCL213_220_1" id="target_note_LCL213_220_1"><sup>1</sup></a> aut admiranda opera Phidiae aut Piraeus ille magnificus rem publicam efficiebat?</p><p class="lineGroup">Minime vero, Laelius, quoniam quidem populi res non erat.</p></div>
<div class="sp inline"><p class="lineGroup"><span class="speaker"><span class="italic">S.</span></span> Quid.? cum decemviri Romae sine provocatione fuerunt tertio illo anno, cum vindicias amisisset ipsa libertas?</p></div>
<div class="sp inline"><p class="lineGroup"><span class="speaker"><span class="italic">L.</span></span> Populi nulla res erat, immo vero id populus egit, ut rem suam recuperaret.</p></div>
<p><span class="br"></span><span class="lineNumber">45</span><span class="br"></span>XXXIII. <span class="italic">S.</span> Venio nunc ad tertium genus illud, in quo esse videbuntur fortasse angustiae. cum per populum agi dicuntur et esse in populi potestate omnia, cum, de quocumque volt, supplicium sumit multitudo, cum agunt, rapiunt, tenent, dissipant, quae volunt, potesne tum, Laeli, negare rem esse illam publicam, cum populi sint omnia, quoniam quidem populi esse rem volumus rem publicam?</p>
<p>Tum Laelius: Ac nullam quidem citius negaverim



</p></section><notes><section class="footnotes"><ul><li class="note" id="note_LCL213_220_1"><a class="footnoteCrossrefLink" href="#target_note_LCL213_220_1" title="Click to highlight in text"><sup class="lineRef">1</sup><span class="italic">arx</span> Mai; <span class="italic">ara</span> V.</a></li><script type="text/javascript">document.getElementById('note_LCL213_220_1').style.display = "none";</script></ul></section></notes></section>