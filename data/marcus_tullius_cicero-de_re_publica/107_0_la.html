<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">47</span><span class="br"></span>XXXV. Hic Scipio: Adgnosco, inquit, tuum morem istum, Spuri, aversum a ratione populari; et quamquam potest id lenius ferri, quam tu soles ferre, tamen adsentior nullum esse de tribus his generibus, quod sit probandum minus. illud tamen non adsentior tibi, praestare regi optimates; si enim sapientia est, quae gubernet rem publicam, quid tandem interest, haec in unone sit an in pluribus? sed errore quodam fallimur ita disputando; cum enim optumates appellantur, nihil potest videri praestabilius; quid enim optumo melius cogitari potest? cum autem regis est facta mentio, occurrit animis rex etiam iniustus. nos autem de iniusto rege nihil loquimur nunc, cum de ipsa regali re publica quaerimus. quare cogitato Romulum aut Pompilium aut Tullum regem: fortasse non tam illius te rei publicae paenitebit.</p>
<div class="sp inline"><p class="lineGroup"><span class="speaker"><span class="br"></span><span class="lineNumber">48</span><span class="br"></span><span class="italic">M.</span></span> Quam igitur relinquis populari rei publicae laudem?</p></div>
<div class="sp inline"><p class="lineGroup"><span class="speaker"><span class="italic">S.</span></span> Tum ille: Quid? tibi tandem, Spuri, Rhodiorum, apud quos nuper fuimus una, nullane videtur esse res publica?</p></div>
<div class="sp inline"><p class="lineGroup"><span class="speaker"><span class="italic">M.</span></span> Mihi vero videtur, et minime quidem vituperanda.</p></div>
<div class="sp inline"><p class="lineGroup"><span class="speaker"><span class="italic">S.</span></span> Recte dicis; sed, si meministi, omnes erant iidem tum de plebe, tum senatores vicissitudinesque habebant, quibus mensibus populari munere fungerentur, quibus senatorio; utrobique autem conventicium


</p></div></section><notes></notes></section>