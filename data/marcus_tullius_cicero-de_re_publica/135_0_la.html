<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

moderatur et movet id corpus, cui praepositus est, quam hunc mundum ille princeps deus; et ut mundum ex quadam parte mortalem ipse deus aeternus, sic fragile corpus animus sempiternus movet.</p>
<p><span class="br"></span><span class="lineNumber">27</span><span class="br"></span>XXV. Nam quod semper movetur, aeternum est; quod autem motum adfert alicui, quodque ipsum agitatur aliunde, quando finem habet motus, vivendi finem habeat necesse est. solum igitur, quod sese movet,<a class="footnoteLink" href="#note_LCL213_280_1" id="target_note_LCL213_280_1"><sup>1</sup></a> quia numquam deseritur a se, numquam ne moveri quidem desinit; quin etiam ceteris, quae moventur, hic fons, hoc principium est movendi. principii autem nulla est origo; nam ex principio oriuntur omnia, ipsum autem nulla ex re alia nasci potest; nec enim esset id principium, quod gigneretur aliunde; quodsi numquam oritur, ne occidit quidem umquam. nam principium exstinctum nec ipsum ab alio renascetur nec ex se aliud creabit, siquidem necesse est a principio oriri omnia. ita fit, ut motus principium ex eo sit, quod ipsum a se movetur; id autem nec nasci potest nec mori; vel concidat omne caelum omnisque natura et consistat necesse est nec vim ullam nanciscatur, qua a primo inpulsa moveatur.</p>
<p><span class="br"></span><span class="lineNumber">28</span><span class="br"></span>XXVI. Cum pateat igitur aeternum id esse, quod a se ipso moveatur,<a class="footnoteLink" href="#note_LCL213_280_2" id="target_note_LCL213_280_2"><sup>2</sup></a> quis est, qui hanc naturam animis esse tributam neget? inanimum est enim omne, quod pulsu agitatur externo; quod autem est animal, id motu cietur interiore et suo: nam haec

</p></section><notes><section class="footnotes"><ul><li class="note" id="note_LCL213_280_1"><a class="footnoteCrossrefLink" href="#target_note_LCL213_280_1" title="Click to highlight in text"><sup class="lineRef">1</sup><span class="italic">sese movet</span> T; <span class="italic">de se movet</span> PR; <span class="italic">de se movetur</span> EF; <span class="italic">se ipsum movet</span> Macrobius.</a></li><script type="text/javascript">document.getElementById('note_LCL213_280_1').style.display = "none";</script><li class="note" id="note_LCL213_280_2"><a class="footnoteCrossrefLink" href="#target_note_LCL213_280_2" title="Click to highlight in text"><sup class="lineRef">2</sup><span class="italic">quod a se ipso moveatur</span> MSS.; <span class="italic">quod ipsum se moveat</span> Macrobius.</a></li><script type="text/javascript">document.getElementById('note_LCL213_280_2').style.display = "none";</script></ul></section></notes></section>