<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

neque enim pauci neque leves sunt, qui se duo soles vidisse dicant, ut non tam fides non habenda quam ratio quaerenda sit.</p>
<p>Hic Scipio: Quam vellem Panaetium nostrum nobiscum haberemus! qui cum cetera, tum haec caelestia vel studiosissime solet quaerere. sed ego, Tubero (nam tecum aperte, quod sentio, loquar), non nimis adsentior in omni isto genere nostro illi familiari, qui, quae vix coniectura qualia sint possumus suspicari, sic adfirmat, ut oculis ea cernere videatur aut tractare plane manu. quo etiam sapientiorem Socratem soleo iudicare, qui omnem eius modi curam deposuerit eaque, quae de natura quaererentur, aut maiora, quam hominum ratio consequi posset,<a class="footnoteLink" href="#note_LCL213_32_1" id="target_note_LCL213_32_1"><sup>1</sup></a> aut nihil omnino ad vitam hominum adtinere dixerit.</p>
<p><span class="br"></span><span class="lineNumber">16</span><span class="br"></span>Dein Tubero: Nescio, Africane, cur ita memoriae proditum sit, Socratem omnem istam disputationem reiecisse et tantum de vita et de moribus solitum esse quaerere. quem enim auctorem de illo locupletiorem Platone laudare possumus? cuius in libris multis locis ita loquitur Socrates, ut etiam, cum de moribus, de virtutibus, denique de re publica disputet, numeros tamen et geometriam et harmoniam studeat Pythagorae more coniungere.</p>
<p>Tum Scipio: Sunt ista, ut dicis; sed audisse te credo, Tubero, Platonem Socrate mortuo primum in



</p></section><notes><section class="footnotes"><ul><li class="note" id="note_LCL213_32_1"><a class="footnoteCrossrefLink" href="#target_note_LCL213_32_1" title="Click to highlight in text"><sup class="lineRef">1</sup><span class="italic">posset</span> Lehner; <span class="italic">possit</span> V.</a></li><script type="text/javascript">document.getElementById('note_LCL213_32_1').style.display = "none";</script></ul></section></notes></section>