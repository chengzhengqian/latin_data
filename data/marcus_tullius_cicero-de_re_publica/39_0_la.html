<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">59</span><span class="br"></span>XXXVIII. Tum Laelius: Video te, Scipio, testimoniis satis instructum, sed apud me, ut apud bonum iudicem, argumenta plus quam testes valent.</p>
<p>Tum Scipio: Utere igitur argumento, Laeli, tute ipse sensus tui.</p>
<p>Cuius, inquit ille, sensus?</p>
<div class="sp inline"><p class="lineGroup"><span class="speaker"><span class="italic">S.</span></span> Si quando, si forte,<a class="footnoteLink" href="#note_LCL213_86_1" id="target_note_LCL213_86_1"><sup>1</sup></a> tibi visus es irasci alicui.</p></div>
<div class="sp inline"><p class="lineGroup"><span class="speaker"><span class="italic">L.</span></span> Ego vero saepius, quam vellem.</p></div>
<div class="sp inline"><p class="lineGroup"><span class="speaker"><span class="italic">S.</span></span> Quid? tum, cum tu es iratus, permittis illi iracundiae dominatum animi tui?</p></div>
<div class="sp inline"><p class="lineGroup"><span class="speaker"><span class="italic">L.</span></span> Non mehercule, inquit, sed imitor Archytam illum Tarentinum, qui cum ad villam venisset et omnia aliter offendisset ac iusserat, “A te infelicem,” inquit vilico, “quem necassem iam verberibus, nisi iratus essem.”</p></div>
<p><span class="br"></span><span class="lineNumber">60</span><span class="br"></span>Optime, inquit Scipio. ergo Archytas iracundiam videlicet dissidentem a ratione seditionem quandam animi vere ducebat, atque eam consilio sedari volebat; adde avaritiam, adde imperii, adde gloriae cupiditatem, adde libidines; et illud vides, si in animis hominum regale imperium sit, unius fore dominatum, consilii scilicet (ea est enim animi pars optima), consilio autem dominante nullum esse libidinibus, nullum irae, nullum temeritati locum.</p>
<div class="sp inline"><p class="lineGroup"><span class="speaker"><span class="italic">L.</span></span> Sic, inquit, est.</p></div>
<div class="sp inline"><p class="lineGroup"><span class="speaker"><span class="italic">S.</span></span> Probas igitur animum ita adfectum?</p></div>
</section><notes></notes></section>