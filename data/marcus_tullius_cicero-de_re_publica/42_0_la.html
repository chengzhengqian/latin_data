<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

etiam in morbo levi. sed ut ille, qui navigat, cum subito mare coepit horrescere, et ille aeger ingravescente morbo unius opem inplorat, sic noster populus in pace et domi imperat et ipsis magistratibus minatur, recusat, appellat, provocat, in bello sic paret ut regi; valet enim salus plus quam libido. gravioribus vero bellis etiam sine collega omne imperium nostri penes singulos esse voluerunt, quorum ipsum nomen vim suae<a class="footnoteLink" href="#note_LCL213_94_1" id="target_note_LCL213_94_1"><sup>1</sup></a> potestatis indicat. nam dictator quidem ab eo appellatur, quia dicitur, sed in nostris libris vides eum, Laeli, magistrum populi appellari.</p>
<div class="sp inline"><p class="lineGroup"><span class="speaker"><span class="italic">L.</span></span> Video, inquit.</p></div>
<p>Et Scipio: Sapienter igitur illi veteres. . .</p>
<p>[<span class="italic">Desiderantur paginae duae.</span>]</p>
<p><span class="br"></span><span class="lineNumber">64</span><span class="br"></span>XLI. . . . iusto quidem rege cum est populus orbatus, “pectora diu tenet desiderium,” sicut ait Ennius, “post optimi regis obitum”;</p>
<blockquote><p><span class="line indent9">simul inter</span><span class="linebreak"></span>
<span class="line">sese sic memorant: “o Romule, Romule die,</span><span class="linebreak"></span>
<span class="line">qualem te patriae custodem di genuerunt!</span><span class="linebreak"></span>
<span class="line">o pater, o genitor, o sanguen dis oriundum!”</span><span class="linebreak"></span></p></blockquote>
<p class="noindent">non eros nec dominos appellabant eos, quibus iuste paruerunt, denique ne reges quidem, sed patriae custodes,




</p></section><notes><section class="footnotes"><ul><li class="note" id="note_LCL213_94_1"><a class="footnoteCrossrefLink" href="#target_note_LCL213_94_1" title="Click to highlight in text"><sup class="lineRef">1</sup><span class="italic">suae</span> V; <span class="italic">summae</span> Bake.</a></li><script type="text/javascript">document.getElementById('note_LCL213_94_1').style.display = "none";</script></ul></section></notes></section>