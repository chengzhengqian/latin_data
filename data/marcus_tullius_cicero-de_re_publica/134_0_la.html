<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

revocatis expletum annum habeto; cuius quidem anni nondum vicesimam partem scito esse conversam.</p>
<p><span class="br"></span><span class="lineNumber">25</span><span class="br"></span>XXIII. Quocirca si reditum in hunc locum desperaveris, in quo omnia sunt magnis et praestantibus viris, quanti tandem est ista hominum gloria, quae pertinere vix ad unius anni partem exiguam potest? igitur alte spectare si voles atque hanc sedem et aeternam domum contueri, neque te sermonibus vulgi dedideris<a class="footnoteLink" href="#note_LCL213_278_1" id="target_note_LCL213_278_1"><sup>1</sup></a> nec in praemiis humanis spem posueris rerum tuarum; suis te oportet inlecebris ipsa virtus trahat ad verum decus, quid de te alii loquantur, ipsi videant, sed loquentur tamen. sermo autem omnis ille et angustiis cingitur iis regionum, quas vides, nec umquam de ullo perennis fuit et obruitur hominum interitu et oblivione posteritatis extinguitur.</p>
<p><span class="br"></span><span class="lineNumber">26</span><span class="br"></span>XXIV. Quae cum dixisset, Ego vero, inquam, Africane, siquidem bene meritis de patria quasi limes ad caeli aditum patet, quamquam a pueritia vestigiis ingressus patris et tuis decori vestro non defui, nunc tamen tanto praemio exposito enitar multo vigilantius.</p>
<p>Et ille: Tu vero enitere et sic habeto, non esse te mortalem, sed corpus hoc; nec enim tu is es, quem forma ista declarat, sed mens cuiusque is est quisque, non ea figura, quae digito demonstrari potest. deum te igitur scito esse, siquidem est deus, qui viget, qui sentit, qui meminit, qui providet, qui tam regit et

</p></section><notes><section class="footnotes"><ul><li class="note" id="note_LCL213_278_1"><a class="footnoteCrossrefLink" href="#target_note_LCL213_278_1" title="Click to highlight in text"><sup class="lineRef">1</sup><span class="italic">dedideris</span> MSS.; <span class="italic">dederis</span> Halm.</a></li><script type="text/javascript">document.getElementById('note_LCL213_278_1').style.display = "none";</script></ul></section></notes></section>