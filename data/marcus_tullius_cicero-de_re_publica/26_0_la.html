<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">38</span><span class="br"></span>XXIV. Hic Scipio: Faciam, quod vultis, ut potero, et iam<a class="footnoteLink" href="#note_LCL213_62_1" id="target_note_LCL213_62_1"><sup>1</sup></a> ingrediar in disputationem ea lege, qua credo omnibus in rebus disserendis utendum esse, si errorem velis tollere, ut eius rei, de qua quaeretur, si nomen quod sit conveniat, explicetur, quid declaretur eo nomine; quod si convenerit, tum demum decebit ingredi in sermonem; numquam enim, quale sit illud, de quo disputabitur, intellegi poterit, nisi, quid sit, fuerit intellectum prius. quare, quoniam de re publica quaerimus, hoc primum videamus, quid sit id ipsum, quod quaerimus.</p>
<p>Cum adprobavisset Laelius, Nec vero, inquit Africanus, ita disseram de re tam inlustri tamque nota, ut ad illa elementa revolvar, quibus uti docti homines his in rebus solent, ut a prima congressione maris et feminae, deinde a progenie et cognatione ordiar verbisque, quid sit et quot modis<a class="footnoteLink" href="#note_LCL213_62_2" id="target_note_LCL213_62_2"><sup>2</sup></a> quidque dicatur, definiam saepius; apud prudentes enim homines et in maxima re publica summa cum gloria belli domique versatos cum loquar, non committam, ut sit<a class="footnoteLink" href="#note_LCL213_62_3" id="target_note_LCL213_62_3"><sup>3</sup></a> inlustrior illa ipsa res, de qua disputem, quam oratio mea; nec enim hoc suscepi, ut tamquam magister persequerer omnia, neque hoc polliceor me effecturum, ut ne qua particula in hoc sermone praetermissa sit.</p>
<p>Tum Laelius: Ego vero istud ipsum genus orationis, quod polliceris, expecto.</p>
</section><notes><section class="footnotes"><ul><li class="note" id="note_LCL213_62_1"><a class="footnoteCrossrefLink" href="#target_note_LCL213_62_1" title="Click to highlight in text"><sup class="lineRef">1</sup><span class="italic">et iam</span> Halm; <span class="italic">etiam.</span> V; <span class="italic">iam</span> is commonly omitted.</a></li><script type="text/javascript">document.getElementById('note_LCL213_62_1').style.display = "none";</script><li class="note" id="note_LCL213_62_2"><a class="footnoteCrossrefLink" href="#target_note_LCL213_62_2" title="Click to highlight in text"><sup class="lineRef">2</sup><span class="italic">quo modis</span> Mai; <span class="italic">commodis</span> V.</a></li><script type="text/javascript">document.getElementById('note_LCL213_62_2').style.display = "none";</script><li class="note" id="note_LCL213_62_3"><a class="footnoteCrossrefLink" href="#target_note_LCL213_62_3" title="Click to highlight in text"><sup class="lineRef">3</sup><span class="italic">ut sit</span> V; <span class="italic">ut non sit</span> Mueller.</a></li><script type="text/javascript">document.getElementById('note_LCL213_62_3').style.display = "none";</script></ul></section></notes></section>