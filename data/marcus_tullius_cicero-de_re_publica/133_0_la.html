<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

solis ultimis aut aquilonis austrive partibus tuum nomen audiet? quibus amputatis cernis profecto quantis in angustiis vestra se gloria dilatari velit. ipsi autem, qui de nobis<a class="footnoteLink" href="#note_LCL213_276_1" id="target_note_LCL213_276_1"><sup>1</sup></a> loquuntur, quam loquentur diu?</p>
<p><span class="br"></span><span class="lineNumber">23</span><span class="br"></span>XXI. Quin etiam si cupiat proles illa futurorum hominum deinceps laudes unius cuiusque nostrum a patribus acceptas posteris prodere, tamen propter eluviones exustionesque terrarum, quas accidere tempore certo necesse est, non modo non<a class="footnoteLink" href="#note_LCL213_276_2" id="target_note_LCL213_276_2"><sup>2</sup></a> aeternam, sed ne diuturnam quidem gloriam adsequi possumus. quid autem interest ab iis, qui postea nascentur, sermonem fore de te, cum ab iis nullus fuerit, qui
<span class="br"></span><span class="lineNumber">24</span><span class="br"></span>ante nati sunt?</p>
<p>XXII. qui nec pauciores et certe meliores fuerunt viri, praesertim cum apud eos ipsos, a quibus audiri nomen nostrum potest, nemo unius anni memoriam consequi possit. homines enim populariter annum tantum modo solis, id est unius astri, reditu metiuntur; cum autem ad idem, unde semel profecta sunt, cuncta astra redierint eandemque totius caeli discriptionem longis intervallis rettulerint, tum ille vere vertens annus appellari potest; in quo vix dicere audeo quam multa hominum saecula teneantur. namque ut olim deficere sol hominibus exstinguique visus est, cum Romuli animus haec ipsa in templa penetravit, quandoque ab eadem parte sol eodemque tempore iterum defecerit, tum signis omnibus ad principium stellisque




</p></section><notes><section class="footnotes"><ul><li class="note" id="note_LCL213_276_1"><a class="footnoteCrossrefLink" href="#target_note_LCL213_276_1" title="Click to highlight in text"><sup class="lineRef">1</sup><span class="italic">nobis</span> MSS.; <span class="italic">vobis</span> Halm.</a></li><script type="text/javascript">document.getElementById('note_LCL213_276_1').style.display = "none";</script><li class="note" id="note_LCL213_276_2"><a class="footnoteCrossrefLink" href="#target_note_LCL213_276_2" title="Click to highlight in text"><sup class="lineRef">2</sup><span class="italic">non modo non</span> MSS.; <span class="italic">non modo</span> [<span class="italic">non</span>] Mueller.</a></li><script type="text/javascript">document.getElementById('note_LCL213_276_2').style.display = "none";</script></ul></section></notes></section>