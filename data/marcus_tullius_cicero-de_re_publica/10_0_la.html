<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

opere ad rationes omnium rerum pertineret, praetermissum puto.<a class="footnoteLink" href="#note_LCL213_30_1" id="target_note_LCL213_30_1"><sup>1</sup></a></p>
<p><span class="br"></span><span class="lineNumber">14</span><span class="br"></span>IX. Nam cum P. Africanus hic, Pauli filius, feriis Latinis Tuditano cons. et Aquilio constituisset in hortis esse familiarissimique eius ad eum frequenter per eos dies ventitaturos se esse dixissent, Latinis ipsis mane ad eum primus sororis filius venit Q. Tubero; quem cum comiter Scipio appellavisset libenterque vidisset, Quid tu, inquit, tam mane, Tubero? dabant enim hae feriae tibi oportunam sane facultatem ad explicandas tuas litteras.</p>
<p>Tum ille: Mihi vero omne tempus est ad meos libros vacuum; numquam enim sunt illi occupati; te autem permagnum est nancisci otiosum, hoc praesertim motu rei publicae.</p>
<p>Tum Scipio: Atqui nactus es, sed mehercule otiosiorem opera quam animo.</p>
<p>Et ille: At tu vero<a class="footnoteLink" href="#note_LCL213_30_2" id="target_note_LCL213_30_2"><sup>2</sup></a> animum quoque relaxes oportet; sumus enim multi, ut constituimus, parati, si tuo commodo fieri potest, abuti tecum hoc otio.</p>
<div class="sp inline"><p class="lineGroup"><span class="speaker"><span class="italic">SC</span>.</span> Libente me vero, ut aliquid aliquando de doctrinae studiis admoneamur.</p></div>
<p><span class="br"></span><span class="lineNumber">15</span><span class="br"></span>X. Tum ille: Visne igitur, quoniam et me quodam modo invitas et tui spem das, hoc primum, Africane, videamus, ante quam veniunt alii, quidnam sit, de isto altero sole quod nuntiatum est in senatu?






</p></section><notes><section class="footnotes"><ul><li class="note" id="note_LCL213_30_1"><a class="footnoteCrossrefLink" href="#target_note_LCL213_30_1" title="Click to highlight in text"><sup class="lineRef">1</sup><span class="italic">praetermissum puto</span> V<sup>2</sup>; <span class="italic">praetermissum</span> V<sup>1</sup>; <span class="italic">est praetermissum</span> Baiter.</a></li><script type="text/javascript">document.getElementById('note_LCL213_30_1').style.display = "none";</script><li class="note" id="note_LCL213_30_2"><a class="footnoteCrossrefLink" href="#target_note_LCL213_30_2" title="Click to highlight in text"><sup class="lineRef">2</sup><span class="italic">At tu vero</span> Mai; <span class="italic">atutvero</span> V<sup>1</sup>; <span class="italic">at vero</span> V<sup>2</sup>.</a></li><script type="text/javascript">document.getElementById('note_LCL213_30_2').style.display = "none";</script></ul></section></notes></section>