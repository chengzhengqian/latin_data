<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">34</span><span class="br"></span>XIX. Sed hoc loco primum videtur insitiva quadam disciplina doctior facta esse civitas. influxit enim non tenuis quidam e Graecia rivulus in hanc urbem, sed abundantissimus amnis illarum disciplinarum et artium. fuisse enim quendam ferunt Demaratum Corinthium et honore et auctoritate et fortunis facile civitatis suae principem; qui cum Corinthiorum tyrannum Cypselum ferre non potuisset, fugisse cum magna pecunia dicitur ac se contulisse Tarquinios, in urbem Etruriae florentissimam. cumque audiret dominationem Cypseli confirmari, defugit<a class="footnoteLink" href="#note_LCL213_142_1" id="target_note_LCL213_142_1"><sup>1</sup></a> patriam vir liber ac fortis et adscitus est civis a Tarquiniensibus atque in ea civitate domicilium et sedes collocavit. ubi cum de matre familias Tarquiniensi duo filios procreavisset, omnibus eos artibus ad Graecorum disciplinam erudiit. . . . .<a class="footnoteLink" href="#note_LCL213_142_2" id="target_note_LCL213_142_2"><sup>2</sup></a></p>
<p>[<span class="italic">Desiderantur paginae duae</span>.]</p>
<p><span class="br"></span><span class="lineNumber">35</span><span class="br"></span>XX. . . . facile in civitatem receptus esset, propter humanitatem atque doctrinam Anco regi familiaris est factus usque eo, ut consiliorum omnium particeps et socius paene regni putaretur. erat in eo praeterea summa comitas, summa in omnis civis opis, auxilii, defensionis, largiendi etiam benignitas. itaque mortuo Marcio cunctis populi suffragiis rex est creatus L. Tarquinius; sic enim suum nomen ex Graeco nomine inflexerat, ut in omni genere huius populi consuetudinem videretur imitatus. isque ut de suo imperio legem tulit, principio duplicavit


</p></section><notes><section class="footnotes"><ul><li class="note" id="note_LCL213_142_1"><a class="footnoteCrossrefLink" href="#target_note_LCL213_142_1" title="Click to highlight in text"><sup class="lineRef">1</sup><span class="italic">confirmari, defugit</span> V<sup>2</sup>; <span class="italic">confirmatam, fugit</span> V<sup>1</sup>.</a></li><script type="text/javascript">document.getElementById('note_LCL213_142_1').style.display = "none";</script><li class="note" id="note_LCL213_142_2"><a class="footnoteCrossrefLink" href="#target_note_LCL213_142_2" title="Click to highlight in text"><sup class="lineRef">2</sup><span class="italic">erudiit</span> is commonly read; <span class="italic">eru</span> . . . V.</a></li><script type="text/javascript">document.getElementById('note_LCL213_142_2').style.display = "none";</script></ul></section></notes></section>