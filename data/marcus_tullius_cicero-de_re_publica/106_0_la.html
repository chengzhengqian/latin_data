<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

esse rem publicam, quam istam, quae tota plane sit in multitudinis potestate. nam si nobis non placebat Syracusis fuisse rem publicam neque Agrigenti neque Athenis, cum essent tyranni, nec hic, cum decemviri, non video, qui magis in multitudinis dominatu rei publicae nomen appareat, quia primum mihi populus non est, ut tu optime definisti, Scipio, nisi qui consensu iuris continetur, sed est tam tyrannus iste conventus, quam si esset unus, hoc etiam taetrior, quia nihil ista, quae populi speciem et nomen imitatur, immanius belua est. nec vero convenit, cum furiosorum bona legibus in adgnatorum potestate sint, quod eorum iam. . . . .</p>
<p>[<span class="italic">Desiderantur paginae octo</span>.]</p>
<p><span class="br"></span><span class="lineNumber">46</span><span class="br"></span>XXXIV. . . . . dici possint, cur illa sit res
publica resque populi, quae sunt dicta de regno.</p>
<p>Et multo etiam magis, inquit Mummius; nam in regem potius cadit domini similitudo, quod est unus; plures vero boni in qua re publica rerum potientur, nihil poterit esse illa beatius. sed tamen vel regnum malo quam liberum populum; id enim tibi restat genus vitiosissumae rei publicae tertium.</p>
</section><notes></notes></section>