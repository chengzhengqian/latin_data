<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

itaque si Cyrus ille Perses iustissimus fuit sapientissimusque rex, tamen mihi populi res (ea enim est, ut dixi antea, publica) non maxime expetenda fuisse illa videtur, cum regeretur unius nutu ac modo.<a class="footnoteLink" href="#note_LCL213_68_1" id="target_note_LCL213_68_1"><sup>1</sup></a>  si Massilienses, nostri clientes, per delectos et principes cives summa iustitia reguntur, inest tamen in ea condicione populi similitudo quaedam servitutis. si Athenienses quibusdam temporibus sublato Areopago nihil nisi populi scitis ac decretis agebant, quoniam distinctos dignitatis gradus non habebant, non tenebat ornatum suum civitas.</p>
<p><span class="br"></span><span class="lineNumber">44</span><span class="br"></span>XXVIII. Atque hoc loquor de tribus his generibus rerum publicarum non turbatis atque permixtis, sed suum statum tenentibus. quae genera primum sunt in iis singula vitiis, quae ante dixi, deinde habent perniciosa alia vitia; nullum est enim genus illarum rerum publicarum, quod non habeat iter ad finitimum quoddam malum praeceps ac lubricum. nam illi regi, ut eum potissimum nominem, tolerabili aut, si voltis, etiam amabili, Cyro, subest ad inmutandi animi licentiam crudelissimus ille Phalaris, cuius in similitudinem dominatus unius proclivi cursu et facile delabitur. illi autem Massiliensium paucorum et principum administrationi civitatis finitimus est, qui fuit quodam tempore apud Athenienses triginta virorum<a class="footnoteLink" href="#note_LCL213_68_2" id="target_note_LCL213_68_2"><sup>2</sup></a> consensus et factio.


 

</p></section><notes><section class="footnotes"><ul><li class="note" id="note_LCL213_68_1"><a class="footnoteCrossrefLink" href="#target_note_LCL213_68_1" title="Click to highlight in text"><sup class="lineRef">1</sup><span class="italic">nutu ac modo. si</span> Orelli; <span class="italic">nutu. ac modo si</span> is the common punctuation. Mueller suggests <span class="italic">motu</span> or <span class="italic">voltu</span> to replace <span class="italic">modo.</span></a></li><script type="text/javascript">document.getElementById('note_LCL213_68_1').style.display = "none";</script><li class="note" id="note_LCL213_68_2"><a class="footnoteCrossrefLink" href="#target_note_LCL213_68_2" title="Click to highlight in text"><sup class="lineRef">2</sup><span class="italic">virorum</span> supplied by Mai; omitted in V.</a></li><script type="text/javascript">document.getElementById('note_LCL213_68_2').style.display = "none";</script></ul></section></notes></section>