<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

est propria natura animi atque vis; quae si est una ex omnibus, quae sese<a class="footnoteLink" href="#note_LCL213_282_1" id="target_note_LCL213_282_1"><sup>1</sup></a> moveat, neque nata certe <span class="br"></span><span class="lineNumber">29</span><span class="br"></span>est et aeterna est. hanc tu exerce optimis in rebus! sunt autem optimae curae de salute patriae, quibus agitatus et exercitatus animus velocius in hanc sedem et domum suam pervolabit; idque ocius faciet, si iam tum, cum erit inclusus in corpore, eminebit foras et ea, quae extra erunt, contemplans quam maxime se a corpore abstrahet. namque eorum animi, qui se corporis voluptatibus dediderunt earumque se quasi ministros praebuerunt inpulsuque libidinum voluptatibus oboedientium deorum et hominum iura violaverunt, corporibus elapsi circum terram ipsam volutantur nec hunc in locum nisi multis exagitati saeculis revertuntur.</p>
<p>Ille discessit; ego somno solutus sum.</p>
</section><notes><section class="footnotes"><ul><li class="note" id="note_LCL213_282_1"><a class="footnoteCrossrefLink" href="#target_note_LCL213_282_1" title="Click to highlight in text"><sup class="lineRef">1</sup><span class="italic">sese</span> MSS.; <span class="italic">se ipsa</span> Macrobius.</a></li><script type="text/javascript">document.getElementById('note_LCL213_282_1').style.display = "none";</script></ul></section></notes></section>