<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 539</span>comitia collegae creando haberet; deinde ubi ablegatum
velut de industria M. Marcellum viderunt, quem maxime consulem in eum annum ob egregie in praetura res gestas creari volebant, fremitus in
<span class="innerMarginNote right">8</span>curia ortus. Quod ubi sensit consul, “Utrumque” inquit “e re publica fuit, patres conscripti, et M. Claudium ad permutandos exercitus in Campaniam proficisci et comitia non prius edici quam is inde confecto quod mandatum est negotio revertisset, ut vos consulem, quem tempus rei publicae postularet,
<span class="innerMarginNote right">9</span>quem maxime voltis, haberetis.” Ita de comitiis donec rediit Marcellus silentium fuit. Interea duumviri creati sunt Q. Fabius Maximus et T. Otacilius Crassus aedibus dedicandis, Menti Otacilius,
Fabius Veneri Erycinae; utraque in Capitolio
<span class="innerMarginNote right">10</span>est, canali uno discretae. Et de trecentis equitibus Campanis qui in Sicilia cum fide stipendiis emeritis Romam venerant latum ad populum ut cives Romani essent; item uti municipes Cumani essent pridie quam populus Campanus a populo Romano defecisset.
<span class="innerMarginNote right">11</span>Maxime ut hoc ferretur moverat quod quorum hominum essent scire se ipsi negabant, vetere patria relicta, in eam in quam redierant nondum adsciti.
<span class="innerMarginNote right">12</span>Postquam Marcellus ab exercitu rediit, comitia consuli uni<a class="footnoteLink" href="#note_LCL355_106_1" id="target_note_LCL355_106_1"><sup>1</sup></a> rogando in locum L. Postumii edicuntur.





</p></section><notes><section class="footnotes"><ul><li class="note" id="note_LCL355_106_1"><a class="footnoteCrossrefLink" href="#target_note_LCL355_106_1" title="Click to highlight in text"><sup class="lineRef">1</sup>uni <span class="italic">P</span>(l): sub- <span class="italic">Madvig.</span></a></li><script type="text/javascript">document.getElementById('note_LCL355_106_1').style.display = "none";</script></ul></section></notes></section>