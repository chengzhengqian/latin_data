<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 538</span><span class="innerMarginNote right">5</span>proposuit. Nec ea spe quemquam tenuit;
dilapsi omnes, quocumque hospitia aut fortuitus animi impetus tulit, per Campaniae urbes, maxime
<span class="innerMarginNote right">6</span>Nolam Neapolimque. Cum ferme triginta senatores, ac forte primus quisque, Capuam petissent, exclusi inde, quod portas Hannibali clausissent, Cumas se contulerunt. Nuceriae praeda militi data est, urbs direpta atque incensa.</p>
<p><span class="innerMarginNote right">7</span>Nolam Marcellus non sui magis fiducia praesidii quam voluntate principum habebat; plebs timebatur et ante omnis L. Bantius, quem conscientia temptatae defectionis ac metus a praetore Romano nunc ad proditionem
patriae, nunc, si ad id fortuna defuisset, ad
<span class="innerMarginNote right">8</span>transfugiendum stimulabat. Erat iuvenis acer et sociorum ea tempestate prope nobilissimus eques. Seminecem eum ad Cannas in acervo caesorum corporum inventum curatumque benigne etiam cum
<span class="innerMarginNote right">9</span>donis Hannibal domum remiserat. Ob eius gratiam meriti rem Nolanam in ius dicionemque dare voluerat Poeno, anxiumque eum et sollicitum cura novandi
<span class="innerMarginNote right">10</span>res praetor cernebat. Ceterum cum aut poena cohibendus
esset aut beneficio conciliandus, sibi adsumpsisse
quam hosti ademisse fortem ac strenuum maluit
<span class="innerMarginNote right">11</span>socium, accitumque ad se benigne appellat: multos eum invidos inter popularis habere inde existimatu facile esse quod nemo civis Nolanus sibi indicaverit
</p></section><notes></notes></section>