<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 539</span><span class="innerMarginNote right">5</span>Interim Ti. Sempronius consul Romanus Sinuessae, quo ad conveniendum diem edixerat, exercitu lustrato transgressus Volturnum flumen circa Liternum
<span class="innerMarginNote right">6</span>posuit castra. Ibi quia otiosa stativa erant, crebro decurrere milites cogebat, ut tirones—ea maxima pars volonum erant—adsuescerent signa
<span class="innerMarginNote right">7</span>sequi et in acie agnoscere ordines suos. Inter quae maxima erat cura duci, itaque legatis tribunisque praeceperat, ne qua exprobratio cuiquam veteris fortunae discordiam inter ordines sereret; vetus miles tironi, liber voloni sese exaequari sineret;
<span class="innerMarginNote right">8</span>omnis satis honestos generososque ducerent quibus arma sua signaque populus Romanus commisisset; quae fortuna coegisset ita fieri, eandem cogere
<span class="innerMarginNote right">9</span>tueri factum. Ea non maiore cura praecepta ab ducibus sunt quam a militibus observata, brevique tanta concordia coaluerant omnium animi ut prope in oblivionem veniret qua ex condicione quisque esset miles factus.</p>
<p><span class="innerMarginNote right">10</span>Haec agenti Graccho legati Cumani nuntiarunt quae a Campanis legatio paucos ante dies venisset
<span class="innerMarginNote right">11</span>et quid iis ipsi respondissent: triduo post eum diem festum esse; non senatum solum omnem ibi futurum
<span class="innerMarginNote right">12</span>sed castra etiam et exercitum Campanum. Gracchus iussis Cumanis omnia ex agris in urbem convehere
</p></section><notes></notes></section>