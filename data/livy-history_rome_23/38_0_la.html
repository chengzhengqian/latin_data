<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 538</span>id omnium maxime tegendum, occulendum, obliviscendum,
pro non dicto<a class="footnoteLink" href="#note_LCL355_76_1" id="target_note_LCL355_76_1"><sup>1</sup></a> habendum esse. Ita eius rei oppressa mentio est.</p>
<p><span class="innerMarginNote right">10</span>Dictatorem, qui censor ante fuisset vetustissimusque
ex iis qui viverent censoriis esset, creari placuit qui senatum legeret, accirique C. Terentium
<span class="innerMarginNote right">11</span>consulem ad dictatorem dicendum iusserunt. Qui ex Apulia relicto ibi praesidio cum magnis itineribus Romam redisset, nocte proxima, ut mos erat, M. Fabium Buteonem ex senatus consulto sine magistro equitum dictatorem in sex menses dixit.</p>
<p>XXIII. Is ubi cum lictoribus in rostra escendit, neque duos dictatores tempore uno, quod numquam antea factum
<span class="innerMarginNote right">2</span>esset, probare se dixit, neque dictatorem sine magistro
equitum, nec censoriam vim uni permissam et eidem iterum, nec dictatori, nisi rei gerendae causa
<span class="innerMarginNote right">3</span>creato, in sex menses datum imperium. Quae inmoderata
forsan<a class="footnoteLink" href="#note_LCL355_76_2" id="target_note_LCL355_76_2"><sup>2</sup></a> tempus ac necessitas fecerit, iis se modum impositurum: nam neque senatu quemquam
moturum ex iis quos C. Flaminius L. Aemilius
<span class="innerMarginNote right">4</span>censores in senatum legissent; transcribi tantum recitarique eos iussurum, ne penes unum hominem iudicium arbitriumque de fama ac moribus senatoris fuerit; et ita in demortuorum locum sublecturum ut ordo ordini, non homo homini praelatus videretur.
<span class="innerMarginNote right">5</span>Recitato vetere senatu, inde primos in demortuorum locum legit qui post L. Aemilium C. Flaminium censores 





</p></section><notes><section class="footnotes"><ul><li class="note" id="note_LCL355_76_1"><a class="footnoteCrossrefLink" href="#target_note_LCL355_76_1" title="Click to highlight in text"><sup class="lineRef">1</sup>non dicto <span class="italic">M</span><sup>7</sup><span class="italic">A</span>: dicto <span class="italic">P</span>(11): indicto <span class="italic">Alschefski.</span></a></li><script type="text/javascript">document.getElementById('note_LCL355_76_1').style.display = "none";</script><li class="note" id="note_LCL355_76_2"><a class="footnoteCrossrefLink" href="#target_note_LCL355_76_2" title="Click to highlight in text"><sup class="lineRef">2</sup>forsan <span class="italic">Madvig:</span> fors <span class="italic">P</span>(1).</a></li><script type="text/javascript">document.getElementById('note_LCL355_76_2').style.display = "none";</script></ul></section></notes></section>