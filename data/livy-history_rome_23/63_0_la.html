<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 539</span>XXXVI. Gracchus minus centum militum iactura castris hostium potitus Cumas se propere recepit, ab Hannibale metuens, qui super Capuam in Tifatis
<span class="innerMarginNote right">2</span>habebat castra. Nec eum provida futuri fefellit opinio. Nam simul Capuam ea clades est nuntiata, ratus Hannibal ab re bene gesta insolenter laetum exercitum tironum, magna ex parte servorum, spoliantem victos praedasque agentem ad Hamas
<span class="innerMarginNote right">3</span>se inventurum, citatum agmen praeter Capuam rapit, obviosque ex fuga Campanorum dato praesidio
<span class="innerMarginNote right">4</span>Capuam duci, saucios vehiculis portari iubet. Ipse Hamis vacua ab hostibus castra nec quicquam praeter recentis vestigia caedis strataque passim corpora
<span class="innerMarginNote right">5</span>sociorum invenit. Auctores erant quidam ut protinus
inde Cumas duceret urbemque oppugnaret.
<span class="innerMarginNote right">6</span>Id quamquam haud modice Hannibal cupiebat, ut, quia Neapolim non potuerat, Cumas saltem maritimam
urbem haberet, tamen, quia praeter arma nihil secum miles raptim acto agmine extulerat,
<span class="innerMarginNote right">7</span>retro in castra super Tifata se recepit. Inde fatigatus Campanorum precibus sequenti die cum omni apparatu oppugnandae urbis Cumas redit, perpopulatoque
agro Cumano mille passus ab urbe castra
<span class="innerMarginNote right">8</span>locat, cum Gracchus magis verecundia in tali necessitate
deserendi socios inplorantis fidem suam populique
Romani substitisset quam satis fidens exercitui.
<span class="innerMarginNote right">9</span>Nec alter consul Fabius, qui ad Cales castra habebat, Volturnum flumen traducere audebat exercitum,
</p></section><notes></notes></section>