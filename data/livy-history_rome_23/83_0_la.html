<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 539</span><span class="innerMarginNote right">4</span>Quemadmodum conducta omnia magno animo sunt, sic summa fide praebita, nec quicquam parcius militibus quam<a class="footnoteLink" href="#note_LCL355_166_1" id="target_note_LCL355_166_1"><sup>1</sup></a> si ex opulento aerario, ut quondam, alerentur.</p>
<p><span class="innerMarginNote right">5</span>Cum hi commeatus venerunt, Iliturgi oppidum ab Hasdrubale ac Magone et Hannibale Bomilcaris filio
<span class="innerMarginNote right">6</span>ob defectionem ad Romanos oppugnabatur. Inter haec trina castra hostium Scipiones cum in urbem sociorum magno certamine ac strage obsistentium pervenissent, frumentum, cuius inopia erat, advexerunt,
<span class="innerMarginNote right">7</span>cohortatique oppidanos ut eodem animo moenia tutarentur quo pro se pugnantem Romanum exercitum vidissent, ad castra maxima oppugnanda,
<span class="innerMarginNote right">8</span>quibus Hasdrubal praeerat, ducunt. Eodem et duo duces et duo exercitus Carthaginiensium, ibi rem
<span class="innerMarginNote right">9</span>summam agi cernentes, convenerunt. Itaque eruptione e castris pugnatum est. Sexaginta hostium milia eo die in pugna fuerunt, sedecim circa
<span class="innerMarginNote right">10</span>a Romanis. Tamen adeo haud dubia victoria fuit ut plures numero quam ipsi erant Romani hostium
<span class="innerMarginNote right">11</span>occiderint, ceperint amplius tria milia hominum, paulo minus mille equorum, undesexaginta militaria signa, septem elephantos, quinque in proelio occisis,
<span class="innerMarginNote right">12</span>trinisque eo die castris potiti sint. Iliturgi obsidione liberato ad Intibili oppugnandum Punici exercitus traducti suppletis copiis ex provincia, ut quae maxime



</p></section><notes><section class="footnotes"><ul><li class="note" id="note_LCL355_166_1"><a class="footnoteCrossrefLink" href="#target_note_LCL355_166_1" title="Click to highlight in text"><sup class="lineRef">1</sup>parcius militibus quam <span class="italic">Madvig</span> (<span class="italic">one line</span>), <span class="italic">but he added</span> datum (<span class="italic">before</span> quam) <span class="italic">with Weissenborn: om. P</span>(1)<span class="italic">F.</span></a></li><script type="text/javascript">document.getElementById('note_LCL355_166_1').style.display = "none";</script></ul></section></notes></section>