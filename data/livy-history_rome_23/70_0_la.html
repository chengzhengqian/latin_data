<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 539</span>auctor rebellionis Sardis bellique eius haud dubie
<span class="innerMarginNote right">3</span>concitor. Nec Sardorum duces minus nobilem eam pugnam cladibus suis fecerunt: nam et filius Hampsicorae
<span class="innerMarginNote right">4</span>Hostus in acie cecidit, et Hampsicora cum paucis equitibus fugiens, ut super adflictas res necem quoque filii audivit, nocte, ne cuius interventus
<span class="innerMarginNote right">5</span>coepta inpediret, mortem sibi conscivit. Ceteris urbs Cornus eadem quae ante fugae receptaculum fuit; quam Manlius victore exercitu adgressus intra
<span class="innerMarginNote right">6</span>dies paucos recepit. Deinde aliae quoque civitates, quae ad Hampsicoram Poenosque defecerant, obsidibus
datis dediderunt sese; quibus stipendio frumentoque imperato pro cuiusque aut viribus aut
<span class="innerMarginNote right">7</span>delicto Carales exercitum reduxit. Ibi navibus longis deductis inpositoque quem secum advexerat milite Romam navigat Sardiniamque perdomitam nuntiat patribus; et stipendium quaestoribus, frumentum aedilibus, captivos Q. Fulvio praetori tradit.</p>
<p><span class="innerMarginNote right">8</span>Per idem tempus T. Otacilius praetor ab Lilybaeo classi in Africam transvectus depopulatusque agrum
<span class="innerMarginNote right">9</span>Carthaginiensem, cum Sardiniam inde peteret, quo fama erat Hasdrubalem a Baliaribus nuper traiecisse, classi Africam repetenti occurrit, levique certamine in alto commisso septem inde naves cum sociis navalibus cepit. Ceteras metus haud secus quam tempestas passim disiecit.</p>
</section><notes></notes></section>