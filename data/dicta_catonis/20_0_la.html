<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2">
<h3><span class="ac">IV. Ex Columbano Quae Videntur Catonis Esse</span></h3>
<p class="lineGroup">
<span class="line">
<span class="sc">Corporis</span> exsuperat vires prudentia mentis.</span><span class="linebreak"></span>
<span class="line">Ne tua paeniteat caveas victoria temet.</span><span class="linebreak"></span>
<span class="line">Vir bonus esse nequit nisi qui siet omnibus aequus.</span><span class="linebreak"></span>
<span class="line">Non tu quaeso iocis laedas nec carmine quemquam.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Sit servus mentis venter, sit serva libido.</span><span class="linebreak"></span>
<span class="line">Eripe, si valeas, non suggere tela furenti.</span><span class="linebreak"></span>
<span class="line">Saepe nocet puero miratio blanda magistri.</span><span class="linebreak"></span>
<span class="line">Cum sapiente loquens perpaucis utere verbis.</span><span class="linebreak"></span>
<span class="line">Egregios faciet mentis constantia mores.</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>Felix, qui causam loquitur prudentis in aurem.</span><span class="linebreak"></span>
<span class="line">Tantum verba valent, quantum mens sentiat illa.</span><span class="linebreak"></span>
<span class="line">Non erit antiquo novus anteferendus amicus.</span><span class="linebreak"></span>
<span class="line">Moribus egregiis facias tibi nomen honestum.</span><span class="linebreak"></span>
<span class="line">Cui prodest socius qui non prodesse probatur?</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Res se vera quidem semper declarat honeste.</span><span class="linebreak"></span>
<span class="line">Actibus aut verbis noli tu adsuescere pravis.</span><span class="linebreak"></span>
<span class="line">Praemeditata animo levius sufferre valebis.</span><span class="linebreak"></span>
<span class="line">Quae subito adveniunt multo graviora videntur.</span><span class="linebreak"></span>
<span class="line">Felix, alterius cui sunt documenta flagella.</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>Praemia non capiet, ingrato qui bona praestat.</span><span class="linebreak"></span>
<span class="line">Omnis paulatim leto nos applicat hora.</span><span class="linebreak"></span>
<span class="line">Ante diem mortis nullus laudabilis exstat.</span><span class="linebreak"></span>
<span class="line">Doctor erit magnus, factis qui quod docet implet.</span><span class="linebreak"></span>
<span class="line">Quod tibi vis fieri, hoc alii praestare memento.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Quod tibi non optes, alii ne feceris ulli.</span><span class="linebreak"></span>
<span class="line">Corripe prudentem: reddetur gratia verbis.</span><span class="linebreak"></span>
<span class="line">Plus tua quam alterius damnabis crimina iudex.</span><span class="linebreak"></span>
</p></section><notes></notes></section>