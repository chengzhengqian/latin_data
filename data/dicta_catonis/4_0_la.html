<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">5. Si vitam inspicias hominum, si denique mores, cum culpant alios: nemo sine crimine vivit.</span><span class="linebreak"></span>
<span class="line">6. Quae nocitura tenes, quamvis sint cara, relinque:
utilitas opibus praeponi tempore debet.</span><span class="linebreak"></span>
<span class="line">7. Clemens et constans, ut res expostulat, esto: temporibus mores sapiens sine crimine mutat.</span><span class="linebreak"></span>
<span class="line">8. Nil temere uxori de servis crede querenti: semper enim mulier quem coniunx diligit odit.</span><span class="linebreak"></span>
<span class="line">9. Cum moneas aliquem nec se velit ille moneri, si tibi sit carus, noli desistere coeptis.</span><span class="linebreak"></span>
<span class="line">10. Contra verbosos noli contendere verbis: sermo datur cunctis, animi sapientia paucis.</span><span class="linebreak"></span>
<span class="line">11. Dilige sic alios, ut sis tibi carus amicus;
sic bonus esto bonis, ne te mala damna sequantur.</span><span class="linebreak"></span>
<span class="line">12. Rumores fuge neu studeas novus auctor haberi; nam nulli tacuisse nocet, nocet esse locutum.</span><span class="linebreak"></span>
<span class="line">13. Spem tibi polliciti certam promittere noli: rara fides ideo est, quia multi multa loquuntur.</span><span class="linebreak"></span>
<span class="line">14. Cum te aliquis laudat, iudex tuus esse memento; plus aliis de te quam tu tibi credere noli.</span><span class="linebreak"></span>
<span class="line">15. Officium alterius multis narrare memento; at quaecumque aliis benefeceris ipse, sileto.</span><span class="linebreak"></span>
<span class="line">16. Multorum cum facta senex et dicta reprendis, fac tibi succurrant iuvenis quae feceris ipse.</span><span class="linebreak"></span>
<span class="line">17. Ne cures, si quis tacito sermone loquatur: conscius ipse sibi de se putat omnia dici.</span><span class="linebreak"></span>
<span class="line">18. Cum fueris felix, quae sunt adversa caveto: non eodem cursu respondent ultima primis.</span><span class="linebreak"></span>
</p></section><notes></notes></section>