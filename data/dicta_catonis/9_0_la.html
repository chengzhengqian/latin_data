<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">21. Quae potus peccas ignoscere tu tibi noli; nam crimen vini nullum est, sed culpa bibentis.</span><span class="linebreak"></span>
<span class="line">22. Consilium arcanum tacito committe sodali, corporis auxilium medico committe fideli.</span><span class="linebreak"></span>
<span class="line">23. Successu indignos noli tu ferre moleste: indulget Fortuna malis, ut vincere possit.</span><span class="linebreak"></span>
<span class="line">24. Prospice qui veniant casus hos esse ferendos: nam levius laedit, quicquid praevidimus ante.</span><span class="linebreak"></span>
<span class="line">25. Rebus in adversis animum submittere noli: spem retine; spes una hominem nec morte</span><span class="linebreak"></span>
<span class="line indent2">relinquit.</span><span class="linebreak"></span>
<span class="line">26. Rem tibi quam nosces aptam dimittere noli: fronte capillata, post est Occasio calva.</span><span class="linebreak"></span>
<span class="line">27. Quod sequitur specta quodque imminet ante</span><span class="linebreak"></span>
<span class="line indent2">videto:
illum imitare deum, partem qui spectat utramque.</span><span class="linebreak"></span>
<span class="line">28. Fortius ut valeas, interdum parcior esto: pauca voluptati debentur, plura saluti.</span><span class="linebreak"></span>
<span class="line">29. Iudicium populi numquam contempseris unus: ne nulli placeas, dum vis contemnere multos.</span><span class="linebreak"></span>
<span class="line">30. Sit tibi praecipue, quod primum est, cura salutis; tempora nec culpes, cum sis tibi causa doloris.</span><span class="linebreak"></span>
<span class="line">31. Somnia ne cures; nam mens humana quod</span><span class="linebreak"></span>
<span class="line indent2">optat,
dum vigilans sperat, per somnum cernit id</span><span class="linebreak"></span>
<span class="line indent2">ipsum.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL434_608_2"><sup class="lineRef">2</sup>vincere A: laedere <span class="italic">ceteri codd.</span>
</li></ul></section></notes></section>