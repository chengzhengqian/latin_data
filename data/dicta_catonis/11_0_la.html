<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">12. Uxorem fuge ne ducas sub nomine dotis, nec retinere velis, si coeperit esse molesta.</span><span class="linebreak"></span>
<span class="line">13. Multorum disce exemplo, quae facta sequaris, quae fugias: vita est nobis aliena magistra.</span><span class="linebreak"></span>
<span class="line">14. Quod potes id temptato, operis ne pondere</span><span class="linebreak"></span>
<span class="line indent2">pressus
succumbat labor et frustra temptata relinquas.</span><span class="linebreak"></span>
<span class="line">15. Quod factum scis non recte, nolito silere, ne videare malos imitari velle tacendo.</span><span class="linebreak"></span>
<span class="line">16. Iudicis auxilium sub iniqua lite rogato: ipsae etiam leges cupiunt ut iure regantur.</span><span class="linebreak"></span>
<span class="line">17. Quod merito pateris patienter ferre memento, cumque reus tibi sis, ipsum te iudice damna.</span><span class="linebreak"></span>
<span class="line">18. Multa legas facito, perlectis neglege multa; nam miranda canunt, sed non credenda poetae.</span><span class="linebreak"></span>
<span class="line">19. Inter convivas fac sis sermone modestus, ne dicare loquax, cum vis urbanus haberi.</span><span class="linebreak"></span>
<span class="line">20. Coniugis iratae noli tu verba timere;
nam lacrimis struit insidias, cum femina plorat.</span><span class="linebreak"></span>
<span class="line">21. Utere quaesitis, sed ne videaris abuti:
qui sua consumunt, cum dest, aliena sequuntur.</span><span class="linebreak"></span>
<span class="line">22. Fac tibi proponas mortem non esse timendam: quae bona si non est, finis tamen illa malorum</span><span class="linebreak"></span>
<span class="line indent2">est.</span><span class="linebreak"></span>
<span class="line">23. Uxoris linguam, si frugi est, ferre memento; namque malum est non velle pati nec posse</span><span class="linebreak"></span>
<span class="line indent2">tacere.</span><span class="linebreak"></span>
<span class="line">24. Aequa diligito caros pietate parentes,
nec matrem offendas, dum vis bonus esse parenti.</span><span class="linebreak"></span>
</p>
</section><notes></notes></section>