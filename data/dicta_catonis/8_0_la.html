<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">8. Nolo putes pravos homines peccata lucrari: temporibus peccata latent, et tempore parent.</span><span class="linebreak"></span>
<span class="line">9. Corporis exigui vires contemnere noli: consilio pollet cui vim natura negavit.</span><span class="linebreak"></span>
<span class="line">10. Cui scieris non esse parem, pro tempore cede: victorem a victo superari saepe videmus.</span><span class="linebreak"></span>
<span class="line">11. Adversum notum noli contendere verbis: lis verbis minimis interdum maxima crescit.</span><span class="linebreak"></span>
<span class="line">12. Quid deus intendat, noli perquirere sorte: quid statuat de te, sine te deliberat ille.</span><span class="linebreak"></span>
<span class="line">13. Invidiam nimio cultu vitare memento:
quae si non laedit, tamen hanc sufferre molestum</span><span class="linebreak"></span>
<span class="line indent2">est.</span><span class="linebreak"></span>
<span class="line">14. Esto animo forti, cum sis damnatus inique: nemo diu gaudet qui iudice vincit iniquo.</span><span class="linebreak"></span>
<span class="line">15. Litis praeteritae noli maledicta referre: post inimicitias iram meminisse malorum est.</span><span class="linebreak"></span>
<span class="line">16. Nec te collaudes nec te culpaveris ipse; hoc faciunt stulti, quos gloria vexat inanis.</span><span class="linebreak"></span>
<span class="line">17. Utere quaesitis modice: cum sumptus abundat, labitur exiguo quod partum est tempore longo.</span><span class="linebreak"></span>
<span class="line">18. Insipiens esto, cum tempus postulat aut res: stultitiam simulare loco, prudentia summa est.</span><span class="linebreak"></span>
<span class="line">19. Luxuriam fugito, simul et vitare memento crimen avaritiae; nam sunt contraria famae.</span><span class="linebreak"></span>
<span class="line">20. Nolito quaedam referenti credere saepe: exigua est tribuenda fides, qui multa loquuntur.</span><span class="linebreak"></span>
</p></section><notes><section class="footnotes"><ul><li class="note text" id="note_LCL434_606_2"><sup class="lineRef">2</sup>ioco <span class="italic">Baehrens</span>: loco <span class="italic">codd.</span> cum tempore laus est A: prudentia summa est <span class="italic">ceteri codd.</span>
</li></ul></section></notes></section>