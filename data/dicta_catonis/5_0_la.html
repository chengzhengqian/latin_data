<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">19. Cum dubia et fragilis nobis sit vita tributa, in morte alterius spem tu tibi ponere noli.</span><span class="linebreak"></span>
<span class="line">20. Exiguum munus cum dat tibi pauper amicus, accipito laetus, plene et laudare memento.</span><span class="linebreak"></span>
<span class="line">21. Infantem nudum cum te natura crearit, paupertatis onus patienter ferre memento.</span><span class="linebreak"></span>
<span class="line">22. Ne timeas illam quae vitae est ultima finis:
qui mortem metuit, quod vivit, perdit id ipsum.</span><span class="linebreak"></span>
<span class="line">23. Si tibi pro meritis nemo succurrit amicus, incusare deos noli, sed te ipse coerce.</span><span class="linebreak"></span>
<span class="line">24. Ne tibi quid desit, quod quaesisti, utere parce; utque, quod est, serves, semper tibi desse</span><span class="linebreak"></span>
<span class="line indent2">putato.</span><span class="linebreak"></span>
<span class="line">25. Quod dare non possis, verbis promittere noli, ne sis ventosus, dum vir bonus esse videris.</span><span class="linebreak"></span>
<span class="line">26. Qui simulat verbis nec corde est fidus amicus, tu quoque fac simules: sic ars deluditur arte.</span><span class="linebreak"></span>
<span class="line">27. Noli homines blando nimium sermone probare: fistula dulce canit, volucrem dum decipit auceps.</span><span class="linebreak"></span>
<span class="line">28. Cum tibi sint nati nec opes, tunc artibus illos instrue, quo possint inopem defendere vitam.</span><span class="linebreak"></span>
<span class="line">29. Quod vile est, carum, quod carum, vile putato: sic tu nec cupidus nec avarus nosceris ulli.</span><span class="linebreak"></span>
<span class="line">30. Quae culpare soles ea tu ne feceris ipse: turpe est doctori, cum culpa redarguat ipsum.</span><span class="linebreak"></span>
<span class="line">31. Quod iustum est petito vel quod videatur honestum;
nam stultum petere est quod possit iure negari.</span><span class="linebreak"></span>
<span class="line">32. Ignotum tibi tu noli praeponere notis: cognita iudicio constant, incognita casu.</span><span class="linebreak"></span>
</p></section><notes></notes></section>