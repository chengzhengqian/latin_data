<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

prima oratione tractavi. Eas enim veteres illi quibus omnia fato fieri videbantur vi effici et necessitate dicebant. Qui autem ab eis dissentiebant, fato assensiones liberabant negabantque fato assensionibus adhibito necessitatem ab his posse removeri; eique ita disserebant: ‘Si omnia fato fiunt, omnia fiunt causa antecedente; et si appetitus, illa etiam quae appetitum sequuntur; ergo etiam assensiones. At si causa appetitus non est sita in nobis, ne ipse quidem appetitus est in nostra potestate; quod si ita est, ne illa quidem quae appetitu efficiuntur sunt sita in nobis. Non sunt igitur neque assensiones neque actiones in nostra potestate. Ex quo efficitur ut nec laudationes iustae sint nec vituperationes nec honores nec supplicia.’ Quod cum vitiosum sit, probabiliter concludi putant non omnia fato fieri quaecumque fiant.</p>
</section>
<section class="div2">
<p><span class="br"></span><span class="lineNumber">41</span><span class="br"></span>XVIII. Chrysippus autem cum et necessitatem improbaret et nihil vellet sine praepositis causis evenire, causarum genera distinguit, ut et necessitatem effugiat et retineat fatum. ‘Causarum enim,’ inquit, ‘aliae sunt perfectae et principales, aliae adiuvantes et proximae; quam ob rem cum dicimus omnia fato fieri causis antecedentibus, non hoc intellegi volumus, causis perfectis et principalibus, sed causis adiuvantibus<a class="footnoteLink" href="#note_LCL349_236_1" id="target_note_LCL349_236_1"><sup>1</sup></a> et proximis.’ Itaque illi rationi quam paullo ante conclusi sic occurrit: si omnia fato



</p></section><notes><section class="footnotes"><ul><li class="note" id="note_LCL349_236_1"><a class="footnoteCrossrefLink" href="#target_note_LCL349_236_1" title="Click to highlight in text"><sup class="lineRef">1</sup>adiuvantibus <span class="italic">Davisius</span>: adiuvantibus antecedentibus <span class="italic">codd.</span></a></li><script type="text/javascript">document.getElementById('note_LCL349_236_1').style.display = "none";</script></ul></section></notes></section>