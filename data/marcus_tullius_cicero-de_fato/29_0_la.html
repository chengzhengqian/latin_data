<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">
<span class="italic">sententia; sed quoniam Stoicos dicit vim fati afferentes istos ex Homero versus solere usurpare, non de illius poetae sed illorum philosophorum opinione tractatur, cum per istos versus quos disputationi adhibent quam de fato habent quid sentiant esse fatum apertissime declaratur, quoniam Iovem appellant, quem summum deum putant, a quo connexionem dicunt pendere fatorum.</span></p>
<p><span class="br"></span><span class="lineNumber">4</span><span class="br"></span>. <span class="italic">Macrobius, Saturnalia iii. 16. 3 sq. Et ne vilior sit testis poeta, accipite assertore Cicerone in quo honore fuit hic piscis apud P. Scipionem Africanum illum et Numantinum. Haec sunt in dialogo de fato verba Ciceronis</span>: Nam cum esset apud se ad Lavernium Scipio unaque Pontius, allatus est forte Scipioni acupenser, qui admodum raro capitur sed est piscis, ut ferunt, in primis nobilis. Cum autem Scipio unum et alterum ex eis qui eum salutatum venerant invitavisset pluresque etiam invitaturus videretur, in aurem Pontius, Scipio, inquit, vide quid agas: acupenser iste paucorum hominum est.</p>
</section><notes></notes></section>