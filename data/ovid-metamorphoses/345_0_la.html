<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">585</span><span class="br"></span>talibus intonsum conpellat Sminthea dictis:</span><span class="linebreak"></span>
<span class="line">“o mihi de fratris longe gratissime natis,</span><span class="linebreak"></span>
<span class="line">inrita qui mecum posuisti moenia Troiae,</span><span class="linebreak"></span>
<span class="line">ecquid, ubi has iamiam casuras adspicis arces,</span><span class="linebreak"></span>
<span class="line">ingemis? aut ecquid tot defendentia muros</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>milia caesa doles? ecquid, ne persequar omnes,</span><span class="linebreak"></span>
<span class="line">Hectoris umbra subit circum sua Pergama tracti?</span><span class="linebreak"></span>
<span class="line">cum tamen ille ferox belloque cruentior ipso</span><span class="linebreak"></span>
<span class="line">vivit adhuc, operis nostri populator, Achilles.</span><span class="linebreak"></span>
<span class="line">det mihi se: faxo, triplici quid cuspide possim,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>sentiat; at quoniam concurrere comminus hosti</span><span class="linebreak"></span>
<span class="line">non datur, occulta necopinum perde sagitta!”</span><span class="linebreak"></span>
<span class="line">adnuit atque animo pariter patruique suoque</span><span class="linebreak"></span>
<span class="line">Delius indulgens nebula velatus in agmen</span><span class="linebreak"></span>
<span class="line">pervenit Iliacum mediaque in caede virorum</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>rara per ignotos spargentem cernit Achivos</span><span class="linebreak"></span>
<span class="line">tela Parin fassusque deum, “quid spicula perdis</span><span class="linebreak"></span>
<span class="line">sanguine plebis?” ait. “siqua est tibi cura tuorum,</span><span class="linebreak"></span>
<span class="line">vertere in Aeaciden caesosque ulciscere fratres!”</span><span class="linebreak"></span>
<span class="line">dixit et ostendens sternentem Troica ferro</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>corpora Peliden, arcus obvertit in illum</span><span class="linebreak"></span>
<span class="line">certaque letifera derexit spicula dextra.</span><span class="linebreak"></span>
<span class="line">quod Priamus gaudere senex post Hectora posset,</span><span class="linebreak"></span>
<span class="line">hoc fuit; ille igitur tantorum victor, Achille,</span><span class="linebreak"></span>
<span class="line">victus es a timido Graiae raptore maritae!</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>at si femineo fuerat tibi Marte cadendum,</span><span class="linebreak"></span>
<span class="line">Thermodontiaca malles cecidisse bipenni.</span><span class="linebreak"></span>
</p>
</section><notes></notes></section>