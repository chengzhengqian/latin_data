<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">neve morer referens tristes ex ordine casus,</span><span class="linebreak"></span>
<span class="line">Graecia tum potuit Priamo quoque flenda videri.</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>me tamen armiferae servatum cura Minervae</span><span class="linebreak"></span>
<span class="line">fluctibus eripuit, patriis sed rursus ab agris</span><span class="linebreak"></span>
<span class="line">pellor, et antiquo memores de vulnere poenas</span><span class="linebreak"></span>
<span class="line">exigit alma Venus, tantosque per alta labores</span><span class="linebreak"></span>
<span class="line">aequora sustinui, tantos terrestribus armis,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>ut mihi felices sint illi saepe vocati,</span><span class="linebreak"></span>
<span class="line">quos communis hiems inportunusque Caphereus</span><span class="linebreak"></span>
<span class="line">mersit aquis, vellemque horum pars una fuissem.</span><span class="linebreak"></span>
<span class="line indent1">“Ultima iam passi comites belloque fretoque</span><span class="linebreak"></span>
<span class="line">deficiunt finemque rogant erroris, at Acmon</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>fervidus ingenio, tum vero et cladibus asper,</span><span class="linebreak"></span>
<span class="line">‘quid superest, quod iam patientia vestra recuset</span><span class="linebreak"></span>
<span class="line">ferre, viri?’ dixit ‘quid habet Cytherea, quod ultra,</span><span class="linebreak"></span>
<span class="line">velle puta, faciat? nam dum peiora timentur,</span><span class="linebreak"></span>
<span class="line">est in vota locus: sors autem ubi pessima rerum,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>sub pedibus timor est securaque summa malorum.</span><span class="linebreak"></span>
<span class="line">audiat ipsa licet, licet, ut facit, oderit omnes</span><span class="linebreak"></span>
<span class="line">sub Diomede viros, odium tamen illius omnes</span><span class="linebreak"></span>
<span class="line">spernimus: haud magno stat magna potentia nobis.’</span><span class="linebreak"></span>
<span class="line">talibus inritans Venerem Pleuronius Acmon</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>instimulat verbis veteremque resuscitat iram.</span><span class="linebreak"></span>
<span class="line">dicta placent paucis, numeri maioris amici</span><span class="linebreak"></span>
<span class="line">Acmona conripimus; cui respondere volenti</span><span class="linebreak"></span>
<span class="line">vox pariter vocisque via est tenuata, comaeque</span><span class="linebreak"></span>
<span class="line">in plumas abeunt, plumis nova colla teguntur</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>pectoraque et tergum, maiores bracchia pennas</span><span class="linebreak"></span>
</p>
</section><notes></notes></section>