<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">165</span><span class="br"></span>ille caput flavum lauro Parnaside vinctus</span><span class="linebreak"></span>
<span class="line">verrit humum Tyrio saturata murice palla</span><span class="linebreak"></span>
<span class="line">instructamque fidem gemmis et dentibus Indis</span><span class="linebreak"></span>
<span class="line">sustinet a laeva, tenuit manus altera plectrum;</span><span class="linebreak"></span>
<span class="line">artificis status ipse fuit. tum stamina docto</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>pollice sollicitat, quorum dulcedine captus</span><span class="linebreak"></span>
<span class="line">Pana iubet Tmolus citharae submittere cannas.</span><span class="linebreak"></span>
<span class="line indent1">Iudicium sanctique placet sententia montis</span><span class="linebreak"></span>
<span class="line">omnibus, arguitur tamen atque iniusta vocatur</span><span class="linebreak"></span>
<span class="line">unius sermone Midae; nec Delius aures</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>humanam stolidas patitur retinere figuram,</span><span class="linebreak"></span>
<span class="line">sed trahit in spatium villisque albentibus inplet</span><span class="linebreak"></span>
<span class="line">instabilesque imas facit et dat posse moveri:</span><span class="linebreak"></span>
<span class="line">cetera sunt hominis, partem damnatur in unam</span><span class="linebreak"></span>
<span class="line">induiturque aures lente gradientis aselli.</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>ille quidem celare cupit turpique pudore</span><span class="linebreak"></span>
<span class="line">tempora purpureis temptat relevare tiaris;</span><span class="linebreak"></span>
<span class="line">sed solitus longos ferro resecare capillos</span><span class="linebreak"></span>
<span class="line">viderat hoc famulus, qui cum nec prodere visum</span><span class="linebreak"></span>
<span class="line">dedecus auderet, cupiens efferre sub auras,</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>nec posset reticere tamen, secedit humumque</span><span class="linebreak"></span>
<span class="line">effodit et, domini quales adspexerit aures,</span><span class="linebreak"></span>
<span class="line">voce refert parva terraeque inmurmurat haustae</span><span class="linebreak"></span>
<span class="line">indiciumque suae vocis tellure regesta</span><span class="linebreak"></span>
<span class="line">obruit et scrobibus tacitus discedit opertis.</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>creber harundinibus tremulis ibi surgere lucus</span><span class="linebreak"></span>
<span class="line">coepit et, ut primum pleno maturuit anno,</span><span class="linebreak"></span>
<span class="line">prodidit agricolam: leni nam motus ab austro</span><span class="linebreak"></span>
<span class="line">obruta verba refert dominique coarguit aures.</span><span class="linebreak"></span>
<span class="line indent1">Ultus abit Tmolo liquidumque per aera vectus</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>angustum citra pontum Nepheleidos Helles</span><span class="linebreak"></span>
</p>
</section><notes></notes></section>