<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">increpor a cunctis, totumque inmurmurat agmen;</span><span class="linebreak"></span>
<span class="line">e quibus Aethalion ‘te scilicet omnis in uno</span><span class="linebreak"></span>
<span class="line">nostra salus posita est!’ ait et subit ipse meumque</span><span class="linebreak"></span>
<span class="line">explet opus Naxoque petit diversa relicta.</span><span class="linebreak"></span>
<span class="line">tum deus inludens, tamquam modo denique</span><span class="linebreak"></span>
<span class="line indent2"><span class="br"></span><span class="lineNumber">650</span><span class="br"></span>fraudem</span><span class="linebreak"></span>
<span class="line">senserit, e puppi pontum prospectat adunca</span><span class="linebreak"></span>
<span class="line">et flenti similis ‘non haec mihi litora, nautae,</span><span class="linebreak"></span>
<span class="line">promisistis’ ait, ‘non haec mihi terra rogata est!</span><span class="linebreak"></span>
<span class="line">quo merui poenam facto? quae gloria vestra est,</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>si puerum iuvenes, si multi fallitis unum?’</span><span class="linebreak"></span>
<span class="line">iamdudum flebam: lacrimas manus inpia nostras</span><span class="linebreak"></span>
<span class="line">ridet et inpellit properantibus aequora remis.</span><span class="linebreak"></span>
<span class="line">per tibi nunc ipsum (nec enim praesentior illo</span><span class="linebreak"></span>
<span class="line">est deus) adiuro, tam me tibi vera referre</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>quam veri maiora fide: stetit aequore puppis</span><span class="linebreak"></span>
<span class="line">haud aliter, quam si siccam navale teneret.</span><span class="linebreak"></span>
<span class="line">illi admirantes remorum in verbere perstant</span><span class="linebreak"></span>
<span class="line">velaque deducunt geminaque ope currere temptant:</span><span class="linebreak"></span>
<span class="line">inpediunt hederae remos nexuque recurvo</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>serpunt et gravidis distinguunt vela corymbis.</span><span class="linebreak"></span>
<span class="line">ipse racemiferis frontem circumdatus uvis</span><span class="linebreak"></span>
<span class="line">pampineis agitat velatam frondibus hastam;</span><span class="linebreak"></span>
<span class="line">quem circa tigres simulacraque inania lyncum</span><span class="linebreak"></span>
<span class="line">pictarumque iacent fera corpora pantherarum.</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>exsiluere viri, sive hoc insania fecit</span><span class="linebreak"></span>
<span class="line">sive timor, primusque Medon nigrescere toto</span><span class="linebreak"></span>
<span class="line">corpore et expresso spinae curvamine flecti</span><span class="linebreak"></span>
<span class="line">incipit. huic Lycabas ‘in quae miracula’ dixit</span><span class="linebreak"></span>
<span class="line">‘verteris?’ et lati rictus et panda loquenti</span><span class="linebreak"></span>
</p>
</section><notes></notes></section>