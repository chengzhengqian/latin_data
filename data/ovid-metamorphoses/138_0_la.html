<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ingemuit regina Erebi testemque profanam</span><span class="linebreak"></span>
<span class="line">fecit avem sparsumque caput Phlegethontide lympha</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>in rostrum et plumas et grandia lumina vertit.</span><span class="linebreak"></span>
<span class="line">ille sibi ablatus fulvis amicitur in alis</span><span class="linebreak"></span>
<span class="line">inque caput crescit longosque reflectitur ungues</span><span class="linebreak"></span>
<span class="line">vixque movet natas per inertia bracchia pennas</span><span class="linebreak"></span>
<span class="line">foedaque fit volucris, venturi nuntia luctus,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>ignavus bubo, dirum mortalibus omen.</span><span class="linebreak"></span>
<span class="line indent1">“‘Hic tamen indicio poenam linguaque videri</span><span class="linebreak"></span>
<span class="line">commeruisse potest; vobis, Acheloides, unde</span><span class="linebreak"></span>
<span class="line">pluma pedesque avium, cum virginis ora geratis?</span><span class="linebreak"></span>
<span class="line">an quia, cum legeret vernos Proserpina flores,</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>in comitum numero, doctae Sirenes, eratis?</span><span class="linebreak"></span>
<span class="line">quam postquam toto frustra quaesistis in orbe,</span><span class="linebreak"></span>
<span class="line">protinus, et vestram sentirent aequora curam,</span><span class="linebreak"></span>
<span class="line">posse super fluctus alarum insistere remis</span><span class="linebreak"></span>
<span class="line">optastis facilesque deos habuistis et artus</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>vidistis vestros subitis flavescere pennis.</span><span class="linebreak"></span>
<span class="line">ne tamen ille canor mulcendas natus ad aures</span><span class="linebreak"></span>
<span class="line">tantaque dos oris linguae deperderet usum,</span><span class="linebreak"></span>
<span class="line">virginei vultus et vox humana remansit.</span><span class="linebreak"></span>
<span class="line indent1">“‘At medius fratrisque sui maestaeque sororis</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>Iuppiter ex aequo volventem dividit annum:</span><span class="linebreak"></span>
<span class="line">nunc dea, regnorum numen commune duorum,</span><span class="linebreak"></span>
<span class="line">cum matre est totidem, totidem cum coniuge</span><span class="linebreak"></span>
<span class="line indent2">menses.</span><span class="linebreak"></span>
<span class="line">vertitur extemplo facies et mentis et oris;</span><span class="linebreak"></span>
<span class="line">nam modo quae poterat Diti quoque maesta videri,</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>laeta deae frons est, ut sol, qui tectus aquosis</span><span class="linebreak"></span>
<span class="line">nubibus ante fuit, victis e nubibus exit.</span><span class="linebreak"></span>
</p>
</section><notes></notes></section>