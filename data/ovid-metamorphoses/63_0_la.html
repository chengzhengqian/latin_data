<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ad caelum frontem mugitibus inpulit auras</span><span class="linebreak"></span>
<span class="line">atque ita respiciens comites sua terga sequentis</span><span class="linebreak"></span>
<span class="line">procubuit teneraque latus submisit in herba.</span><span class="linebreak"></span>
<span class="line">Cadmus agit grates peregrinaeque oscula terrae</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>figit et ignotos montes agrosque salutat.</span><span class="linebreak"></span>
<span class="line indent1">Sacra Iovi facturus erat: iubet ire ministros</span><span class="linebreak"></span>
<span class="line">et petere e vivis libandas fontibus undas.</span><span class="linebreak"></span>
<span class="line">silva vetus stabat nulla violata securi,</span><span class="linebreak"></span>
<span class="line">et specus in media virgis ac vimine densus</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>efficiens humilem lapidum conpagibus arcum</span><span class="linebreak"></span>
<span class="line">uberibus fecundus aquis; ubi conditus antro</span><span class="linebreak"></span>
<span class="line">Martius anguis erat, cristis praesignis et auro;</span><span class="linebreak"></span>
<span class="line">igne micant oculi, corpus tumet omne venenis,</span><span class="linebreak"></span>
<span class="line">tresque vibrant linguae, triplici stant ordine dentes.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>quem postquam Tyria lucum de gente profecti</span><span class="linebreak"></span>
<span class="line">infausto tetigere gradu, demissaque in undas</span><span class="linebreak"></span>
<span class="line">urna dedit sonitum, longo caput extulit antro</span><span class="linebreak"></span>
<span class="line">caeruleus serpens horrendaque sibila misit.</span><span class="linebreak"></span>
<span class="line">effluxere urnae manibus sanguisque reliquit</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>corpus et attonitos subitus tremor occupat artus.</span><span class="linebreak"></span>
<span class="line">ille volubilibus squamosos nexibus orbes</span><span class="linebreak"></span>
<span class="line">torquet et inmensos saltu sinuatur in arcus</span><span class="linebreak"></span>
<span class="line">ac media plus parte leves erectus in auras</span><span class="linebreak"></span>
<span class="line">despicit omne nemus tantoque est corpore, quanto,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>si totum spectes, geminas qui separat arctos.</span><span class="linebreak"></span>
<span class="line">nec mora, Phoenicas, sive illi tela parabant</span><span class="linebreak"></span>
<span class="line">sive fugam, sive ipse timor prohibebat utrumque,</span><span class="linebreak"></span>
</p>
</section><notes></notes></section>