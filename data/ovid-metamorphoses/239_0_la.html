<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">venerat Eueni rapidas Iove natus ad undas.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>uberior solito, nimbis hiemalibus auctus,</span><span class="linebreak"></span>
<span class="line">verticibusque frequens erat atque inpervius amnis.</span><span class="linebreak"></span>
<span class="line">intrepidum pro se, curam de coniuge agentem</span><span class="linebreak"></span>
<span class="line">Nessus adit, membrisque valens scitusque vadorum,</span><span class="linebreak"></span>
<span class="line">“officio” que “meo ripa sistetur in illa</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>haec,” ait “Alcide. tu viribus utere nando!”</span><span class="linebreak"></span>
<span class="line">pallentemque metu, fluviumque ipsumque timentem</span><span class="linebreak"></span>
<span class="line">tradidit Aonius pavidam Calydonida Nesso.</span><span class="linebreak"></span>
<span class="line">mox, ut erat, pharetraque gravis spolioque leonis—</span><span class="linebreak"></span>
<span class="line">nam clavam et curvos trans ripam miserat arcus—</span><span class="linebreak"></span>
<span class="line">“quandoquidem coepi, superentur flumina “dixit,</span><span class="linebreak"></span>
<span class="line"><span class="br"></span><span class="lineNumber">116</span><span class="br"></span>nec dubitat nec, qua sit clementissimus amnis,</span><span class="linebreak"></span>
<span class="line">quaerit, et obsequio deferri spernit aquarum.</span><span class="linebreak"></span>
<span class="line">iamque tenens ripam, missos cum tolleret arcus,</span><span class="linebreak"></span>
<span class="line">coniugis agnovit vocem Nessoque paranti</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>fallere depositum “quo te fiducia” clamat</span><span class="linebreak"></span>
<span class="line">“vana pedum, violente, rapit? tibi, Nesse biformis,</span><span class="linebreak"></span>
<span class="line">dicimus. exaudi, nec res intercipe nostras.</span><span class="linebreak"></span>
<span class="line">si te nulla mei reverentia movit, at orbes</span><span class="linebreak"></span>
<span class="line">concubitus vetitos poterant inhibere paterni.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>haud tamen effugies, quamvis ope fidis equina;</span><span class="linebreak"></span>
<span class="line">vulnere, non pedibus te consequar.” ultima dicta</span><span class="linebreak"></span>
<span class="line">re probat, et missa fugientia terga sagitta</span><span class="linebreak"></span>
<span class="line">traicit. exstabat ferrum de pectore aduncum.</span><span class="linebreak"></span>
</p>
</section><notes></notes></section>