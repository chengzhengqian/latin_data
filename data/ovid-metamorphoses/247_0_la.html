<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">325</span><span class="br"></span>ingemuit. quam sic nurus est affata dolentem:</span><span class="linebreak"></span>
<span class="line">‘te tamen, o genetrix, alienae sanguine nostro</span><span class="linebreak"></span>
<span class="line">rapta movet facies. quid si tibi mira sororis</span><span class="linebreak"></span>
<span class="line">fata meae referam? quamquam lacrimaeque dolorque</span><span class="linebreak"></span>
<span class="line">impediunt, prohibentque loqui. fuit unica matri—</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>me pater ex alia genuit—notissima forma</span><span class="linebreak"></span>
<span class="line">Oechalidum, Dryope. quam virginitate carentem</span><span class="linebreak"></span>
<span class="line">vimque dei passam Delphos Delonque tenentis</span><span class="linebreak"></span>
<span class="line">excipit Andraemon, et habetur coniuge felix.</span><span class="linebreak"></span>
<span class="line">est lacus, adclivis devexo margine formam</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>litoris efficiens, summum myrteta coronant.</span><span class="linebreak"></span>
<span class="line">venerat huc Dryope fatorum nescia, quoque</span><span class="linebreak"></span>
<span class="line">indignere magis, nymphis latura coronas,</span><span class="linebreak"></span>
<span class="line">inque sinu puerum, qui nondum impleverat annum,</span><span class="linebreak"></span>
<span class="line">dulce ferebat onus tepidique ope lactis alebat.</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>haud procul a stagno Tyrios imitata colores</span><span class="linebreak"></span>
<span class="line">in spem bacarum florebat aquatica lotos.</span><span class="linebreak"></span>
<span class="line">carpserat hinc Dryope, quos oblectamina nato</span><span class="linebreak"></span>
<span class="line">porrigeret, flores, et idem factura videbar—</span><span class="linebreak"></span>
<span class="line">namque aderam—vidi guttas e flore cruentas</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>decidere et tremulo ramos horrore moveri.</span><span class="linebreak"></span>
<span class="line">scilicet, ut referunt tardi nunc denique agrestes,</span><span class="linebreak"></span>
<span class="line">Lotis in hanc nymphe, fugiens obscena Priapi,</span><span class="linebreak"></span>
<span class="line">contulerat versos, servato nomine, vultus.</span><span class="linebreak"></span>
<span class="line indent1">“Nescierat soror hoc. quae cum perterrita retro</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>ire et adoratis vellet discedere nymphis,</span><span class="linebreak"></span>
<span class="line">haeserunt radice pedes. convellere pugnat,</span><span class="linebreak"></span>
<span class="line">nec quicquam, nisi summa movet. subcrescit ab imo,</span><span class="linebreak"></span>
<span class="line">totaque paulatim lentus premit inguina cortex.</span><span class="linebreak"></span>
</p>
</section><notes></notes></section>