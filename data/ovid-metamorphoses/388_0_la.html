<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">erexit tandemque deo furibunda recepto</span><span class="linebreak"></span>
<span class="line">“magna petis,” dixit, “vir factis maxime, cuius</span><span class="linebreak"></span>
<span class="line">dextera per ferrum, pietas spectata per ignes.</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>pone tamen, Troiane, metum: potiere petitis</span><span class="linebreak"></span>
<span class="line">Elysiasque domos et regna novissima mundi</span><span class="linebreak"></span>
<span class="line">me duce cognosces simulacraque cara parentis.</span><span class="linebreak"></span>
<span class="line">invia virtuti nulla est via.” dixit et auro</span><span class="linebreak"></span>
<span class="line">fulgentem ramum silva Iunonis Avernae</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>monstravit iussitque suo divellere trunco.</span><span class="linebreak"></span>
<span class="line">paruit Aeneas et formidabilis Orci</span><span class="linebreak"></span>
<span class="line">vidit opes atavosque suos umbramque senilem</span><span class="linebreak"></span>
<span class="line">magnanimi Anchisae; didicit quoque iura locorum,</span><span class="linebreak"></span>
<span class="line">quaeque novis essent adeunda pericula bellis.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>inde ferens lassos averso tramite passus</span><span class="linebreak"></span>
<span class="line">cum duce Cumaea mollit sermone laborem.</span><span class="linebreak"></span>
<span class="line">dumque iter horrendum per opaca crepuscula carpit</span><span class="linebreak"></span>
<span class="line">“seu dea tu praesens, seu dis gratissima,” dixit,</span><span class="linebreak"></span>
<span class="line">“numinis instar eris semper mihi, meque fatebor</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>muneris esse tui, quae me loca mortis adire,</span><span class="linebreak"></span>
<span class="line">quae loca me visae voluisti evadere mortis.</span><span class="linebreak"></span>
<span class="line">pro quibus aerias meritis evectus ad auras</span><span class="linebreak"></span>
<span class="line">templa tibi statuam, tribuam tibi turis honores.”</span><span class="linebreak"></span>
<span class="line">respicit hunc vates et suspiratibus haustis</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>“nec dea sum,” dixit “nec sacri turis honore</span><span class="linebreak"></span>
<span class="line">humanum dignare caput, neu nescius erres,</span><span class="linebreak"></span>
<span class="line">lux aeterna mihi carituraque fine dabatur,</span><span class="linebreak"></span>
<span class="line">si mea virginitas Phoebo patuisset amanti.</span><span class="linebreak"></span>
<span class="line">dum tamen hanc sperat, dum praecorrumpere donis</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>me cupit, ‘elige,’ ait ‘virgo Cumaea, quid optes:</span><span class="linebreak"></span>
</p>
</section><notes></notes></section>