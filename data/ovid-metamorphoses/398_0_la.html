<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">indignatus avem duro fera robora rostro</span><span class="linebreak"></span>
<span class="line">figit et iratus longis dat vulnera ramis;</span><span class="linebreak"></span>
<span class="line">purpureum chlamydis pennae traxere colorem;</span><span class="linebreak"></span>
<span class="line">fibula quod fuerat vestemque momorderat aurum,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>pluma fit, et fulvo cervix praecingitur auro,</span><span class="linebreak"></span>
<span class="line">nec quicquam antiquum Pico nisi nomina restat.</span><span class="linebreak"></span>
<span class="line indent1">“‘Interea comites, clamato saepe per agros</span><span class="linebreak"></span>
<span class="line">nequiquam Pico nullaque in parte reperto,</span><span class="linebreak"></span>
<span class="line">inveniunt Circen (nam iam tenuaverat auras</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>passaque erat nebulas ventis ac sole recludi)</span><span class="linebreak"></span>
<span class="line">criminibusque premunt veris regemque reposcunt</span><span class="linebreak"></span>
<span class="line">vimque ferunt saevisque parant incessere telis:</span><span class="linebreak"></span>
<span class="line">illa nocens spargit virus sucosque veneni</span><span class="linebreak"></span>
<span class="line">et Noctem Noctisque deos Ereboque Chaoque</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>convocat et longis Hecaten ululatibus orat.</span><span class="linebreak"></span>
<span class="line">exsiluere loco (dictu mirabile) silvae,</span><span class="linebreak"></span>
<span class="line">ingemuitque solum, vicinaque palluit arbor,</span><span class="linebreak"></span>
<span class="line">sparsaque sanguineis maduerunt pabula guttis,</span><span class="linebreak"></span>
<span class="line">et lapides visi mugitus edere raucos</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>et latrare canes et humus serpentibus atris</span><span class="linebreak"></span>
<span class="line">squalere et tenues animae volitare silentum:</span><span class="linebreak"></span>
<span class="line">attonitum monstris vulgus pavet; illa paventis</span><span class="linebreak"></span>
<span class="line">ora venenata tetigit mirantia virga,</span><span class="linebreak"></span>
<span class="line">cuius ab attactu variarum monstra ferarum</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>in iuvenes veniunt: nulli sua mansit imago.</span><span class="linebreak"></span>
<span class="line indent1">“‘Sparserat occiduus Tartessia litora Phoebus,</span><span class="linebreak"></span>
<span class="line">et frustra coniunx oculis animoque Canentis</span><span class="linebreak"></span>
<span class="line">exspectatus erat: famuli populusque per omnes</span><span class="linebreak"></span>
</p>
</section><notes></notes></section>