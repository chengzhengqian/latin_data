<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vixque bene inpositum lecto prospexerat Iphin:</span><span class="linebreak"></span>
<span class="line">deriguere oculi, calidusque e corpore sanguis</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>inducto pallore fugit, conataque retro</span><span class="linebreak"></span>
<span class="line">ferre pedes haesit, conata avertere vultus</span><span class="linebreak"></span>
<span class="line">hoc quoque non potuit, paulatimque occupat artus,</span><span class="linebreak"></span>
<span class="line">quod fuit in duro iam pridem pectore, saxum.</span><span class="linebreak"></span>
<span class="line">neve ea ficta putes, dominae sub imagine signum</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>servat adhuc Salamis, Veneris quoque nomine</span><span class="linebreak"></span>
<span class="line indent2">templum</span><span class="linebreak"></span>
<span class="line">Prospicientis habet.—quorum memor, o mea, lentos</span><span class="linebreak"></span>
<span class="line">pone, precor, fastus et amanti iungere, nymphe:</span><span class="linebreak"></span>
<span class="line">sic tibi nec vernum nascentia frigus adurat</span><span class="linebreak"></span>
<span class="line">poma, nec excutiant rapidi florentia venti!”</span><span class="linebreak"></span>
<span class="line indent1"><span class="br"></span><span class="lineNumber">765</span><span class="br"></span>Haec ubi nequiquam formae deus aptus anili</span><span class="linebreak"></span>
<span class="line">edidit, in iuvenem rediit et anilia demit</span><span class="linebreak"></span>
<span class="line">instrumenta sibi talisque apparuit illi,</span><span class="linebreak"></span>
<span class="line">qualis ubi oppositas nitidissima solis imago</span><span class="linebreak"></span>
<span class="line">evicit nubes nullaque obstante reluxit,</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>vimque parat: sed vi non est opus, inque figura</span><span class="linebreak"></span>
<span class="line">capta dei nympha est et mutua vulnera sensit.</span><span class="linebreak"></span>
<span class="line indent1">Proximus Ausonias iniusti miles Amuli</span><span class="linebreak"></span>
<span class="line">rexit opes, Numitorque senex amissa nepotis</span><span class="linebreak"></span>
<span class="line">munere regna capit, festisque Palilibus urbis</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>moenia conduntur; Tatiusque patresque Sabini</span><span class="linebreak"></span>
<span class="line">bella gerunt, arcisque via Tarpeia reclusa</span><span class="linebreak"></span>
<span class="line">dignam animam poena congestis exuit armis;</span><span class="linebreak"></span>
<span class="line">inde sati Curibus tacitorum more luporum</span><span class="linebreak"></span>
<span class="line">ore premunt voces et corpora victa sopore</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>invadunt portasque petunt, quas obice firmo</span><span class="linebreak"></span>
<span class="line">clauserat Iliades: unam tamen ipsa reclusit</span><span class="linebreak"></span>
</p>
</section><notes></notes></section>