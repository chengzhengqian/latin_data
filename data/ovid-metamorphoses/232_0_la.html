<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nec satiatur aquis peregrinosque ebibit amnes,</span><span class="linebreak"></span>
<span class="line">utque rapax ignis non umquam alimenta recusat</span><span class="linebreak"></span>
<span class="line">innumerasque trabes cremat et, quo copia maior</span><span class="linebreak"></span>
<span class="line">est data, plura petit turbaque voracior ipsa est:</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>sic epulas omnes Erysicthonis ora profani</span><span class="linebreak"></span>
<span class="line">accipiunt poscuntque simul. cibus omnis in illo</span><span class="linebreak"></span>
<span class="line">causa cibi est, semperque locus fit inanis edendo.</span><span class="linebreak"></span>
<span class="line indent1">“Iamque fame patrias altique voragine ventris</span><span class="linebreak"></span>
<span class="line">attenuarat opes, sed inattenuata manebat</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>tum quoque dira fames, inplacataeque vigebat</span><span class="linebreak"></span>
<span class="line">flamma gulae. tandem, demisso in viscera censu,</span><span class="linebreak"></span>
<span class="line">filia restabat, non illo digna parente.</span><span class="linebreak"></span>
<span class="line">hanc quoque vendit inops: dominum generosa recusat</span><span class="linebreak"></span>
<span class="line">et vicina suas tendens super aequora palmas</span><span class="linebreak"></span>
<span class="line"><span class="br"></span><span class="lineNumber">850</span><span class="br"></span>‘eripe me domino, qui raptae praemia nobis</span><span class="linebreak"></span>
<span class="line">virginitatis habes!’ ait: haec Neptunus habebat;</span><span class="linebreak"></span>
<span class="line">qui prece non spreta, quamvis modo visa sequenti</span><span class="linebreak"></span>
<span class="line">esset ero, formamque novat vultumque virilem</span><span class="linebreak"></span>
<span class="line">induit et cultus piscem capientibus aptos.</span><span class="linebreak"></span>
<span class="line"><span class="br"></span><span class="lineNumber">855</span><span class="br"></span>hanc dominus spectans ‘o qui pendentia parvo</span><span class="linebreak"></span>
<span class="line">aera cibo celas, moderator harundinis,’ inquit</span><span class="linebreak"></span>
<span class="line">‘sic mare conpositum, sic sit tibi piscis in unda</span><span class="linebreak"></span>
<span class="line">credulus et nullos, nisi fixus, sentiat hamos:</span><span class="linebreak"></span>
<span class="line"><span class="br"></span><span class="lineNumber">859</span><span class="br"></span>quae modo cum vili turbatis veste capillis</span><span class="linebreak"></span>
<span class="line">litore in hoc steterat (nam stantem in litore vidi),</span><span class="linebreak"></span>
<span class="line">dic, ubi sit: neque enim vestigia longius exstant.’</span><span class="linebreak"></span>
<span class="line">illa dei munus bene cedere sensit et a se</span><span class="linebreak"></span>
<span class="line">se quaeri gaudens his est resecuta rogantem:</span><span class="linebreak"></span>
<span class="line">‘quisquis es, ignoscas; in nullam lumina partem</span><span class="linebreak"></span>
</p>
</section><notes></notes></section>