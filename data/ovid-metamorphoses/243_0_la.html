<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Ecce Lichan trepidum latitantem rupe cavata</span><span class="linebreak"></span>
<span class="line">aspicit, utque dolor rabiem conlegerat omnem,</span><span class="linebreak"></span>
<span class="line">“tune, Licha,” dixit “feralia dona dedisti?</span><span class="linebreak"></span>
<span class="line">tune meae necis auctor eris?” tremit ille, pavetque</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>pallidus, et timide verba excusantia dicit.</span><span class="linebreak"></span>
<span class="line">dicentem genibusque manus adhibere parantem</span><span class="linebreak"></span>
<span class="line">corripit Alcides, et terque quaterque rotatum</span><span class="linebreak"></span>
<span class="line">mittit in Euboicas tormento fortius undas.</span><span class="linebreak"></span>
<span class="line">ille per aërias pendens induruit auras:</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>utque ferunt imbres gelidis concrescere ventis,</span><span class="linebreak"></span>
<span class="line">inde nives fieri, nivibus quoque molle rotatis</span><span class="linebreak"></span>
<span class="line">astringi et spissa glomerari grandine corpus,</span><span class="linebreak"></span>
<span class="line">sic illum validis iactum per inane lacertis</span><span class="linebreak"></span>
<span class="line">exsanguemque metu nec quicquam umoris habentem</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>in rigidos versum silices prior edidit aetas.</span><span class="linebreak"></span>
<span class="line">nunc quoque in Euboico scopulus brevis eminet alto</span><span class="linebreak"></span>
<span class="line">gurgite et humanae servat vestigia formae,</span><span class="linebreak"></span>
<span class="line">quem, quasi sensurum, nautae calcare verentur,</span><span class="linebreak"></span>
<span class="line">appellantque Lichan. at tu, Iovis inclita proles,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>arboribus caesis, quas ardua gesserat Oete,</span><span class="linebreak"></span>
<span class="line">inque pyram structis arcum pharetramque capacem</span><span class="linebreak"></span>
<span class="line">regnaque visuras iterum Troiana sagittas</span><span class="linebreak"></span>
<span class="line">ferre iubes Poeante satum, quo flamma ministro</span><span class="linebreak"></span>
<span class="line">subdita. dumque avidis comprenditur ignibus agger,</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>congeriem silvae Nemeaeo vellere summam</span><span class="linebreak"></span>
<span class="line">sternis, et inposita clavae cervice recumbis,</span><span class="linebreak"></span>
<span class="line">haud alio vultu, quam si conviva iaceres</span><span class="linebreak"></span>
<span class="line">inter plena meri redimitus pocula sertis.</span><span class="linebreak"></span>
</p>
</section><notes></notes></section>