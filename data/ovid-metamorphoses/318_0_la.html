<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">voce sua specieque viri turbata soporem</span><span class="linebreak"></span>
<span class="line">excutit et primo, si sit, circumspicit, illic,</span><span class="linebreak"></span>
<span class="line">qui modo visus erat; nam moti voce ministri</span><span class="linebreak"></span>
<span class="line">intulerant lumen, postquam non invenit usquam,</span><span class="linebreak"></span>
<span class="line"><span class="br"></span><span class="lineNumber">681</span><span class="br"></span>percutit ora manu laniatque a pectore vestes</span><span class="linebreak"></span>
<span class="line">pectoraque ipsa ferit nec crines solvere curat:</span><span class="linebreak"></span>
<span class="line">scindit et altrici, quae luctus causa, roganti</span><span class="linebreak"></span>
<span class="line">“nulla est Alcyone, nulla est” ait. “occidit una</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>cum Ceyce suo. solantia tollite verba!</span><span class="linebreak"></span>
<span class="line">naufragus interiit: vidi agnovique manusque</span><span class="linebreak"></span>
<span class="line">ad discedentem cupiens retinere tetendi.</span><span class="linebreak"></span>
<span class="line">umbra fuit, sed et umbra tamen manifesta virique</span><span class="linebreak"></span>
<span class="line">vera mei. non ille quidem, si quaeris, habebat</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>adsuetos vultus nec quo prius, ore nitebat:</span><span class="linebreak"></span>
<span class="line">pallentem nudumque et adhuc umente capillo</span><span class="linebreak"></span>
<span class="line">infelix vidi. stetit hoc miserabilis ipso</span><span class="linebreak"></span>
<span class="line">ecce loco”; et quaerit, vestigia siqua supersint.</span><span class="linebreak"></span>
<span class="line">“hoc erat, hoc, animo quod divinante timebam,</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>et ne me fugiens ventos sequerere rogabam.</span><span class="linebreak"></span>
<span class="line">at certe vellem, quoniam periturus abibas,</span><span class="linebreak"></span>
<span class="line">me quoque duxisses: multum fuit utile tecum</span><span class="linebreak"></span>
<span class="line">ire mihi; neque enim de vitae tempore quicquam</span><span class="linebreak"></span>
<span class="line">non simul egissem, nec mors discreta fuisset.</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>nunc absens perii, iactor quoque fluctibus absens,</span><span class="linebreak"></span>
<span class="line">et sine me me pontus habet. crudelior ipso</span><span class="linebreak"></span>
<span class="line">sit mihi mens pelago, si vitam ducere nitar</span><span class="linebreak"></span>
<span class="line">longius et tanto pugnem superesse dolori!</span><span class="linebreak"></span>
<span class="line">sed neque pugnabo nec te, miserande, relinquam</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>et tibi nunc saltem veniam comes, inque sepulcro</span><span class="linebreak"></span>
</p>
</section><notes></notes></section>