<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et serosque pedes serasque adsumere pennas?</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Iunonis volucrem, quae cauda sidera portat,</span><span class="linebreak"></span>
<span class="line">armigerumque Iovis Cythereiadasque columbas</span><span class="linebreak"></span>
<span class="line">et genus omne avium mediis e partibus ovi,</span><span class="linebreak"></span>
<span class="line">ni sciret fieri, fieri quis posse putaret?</span><span class="linebreak"></span>
<span class="line">sunt qui, cum clauso putrefacta est spina sepulcro,</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>mutari credant humanas angue medullas.</span><span class="linebreak"></span>
<span class="line indent1">“Haec tamen ex aliis generis primordia ducunt,</span><span class="linebreak"></span>
<span class="line">una est, quae reparet seque ipsa reseminet, ales:</span><span class="linebreak"></span>
<span class="line">Assyrii phoenica vocant; non fruge neque herbis,</span><span class="linebreak"></span>
<span class="line">sed turis lacrimis et suco vivit amomi.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>haec ubi quinque suae conplevit saecula vitae,</span><span class="linebreak"></span>
<span class="line">ilicet in ramis tremulaeque cacumine palmae</span><span class="linebreak"></span>
<span class="line">unguibus et puro nidum sibi construit ore,</span><span class="linebreak"></span>
<span class="line">quo simul ac casias et nardi lenis aristas</span><span class="linebreak"></span>
<span class="line">quassaque cum fulva substravit cinnama murra,</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>se super inponit finitque in odoribus aevum.</span><span class="linebreak"></span>
<span class="line">inde ferunt, totidem qui vivere debeat annos,</span><span class="linebreak"></span>
<span class="line">corpore de patrio parvum phoenica renasci;</span><span class="linebreak"></span>
<span class="line">cum dedit huic aetas vires, onerique ferendo est,</span><span class="linebreak"></span>
<span class="line">ponderibus nidi ramos levat arboris altae</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>fertque pius cunasque suas patriumque sepulcrum</span><span class="linebreak"></span>
<span class="line">perque leves auras Hyperionis urbe potitus</span><span class="linebreak"></span>
<span class="line">ante fores sacras Hyperionis aede reponit.</span><span class="linebreak"></span>
<span class="line indent1">“Si tamen est aliquid mirae novitatis in istis,</span><span class="linebreak"></span>
<span class="line">alternare vices et, quae modo femina tergo</span><span class="linebreak"></span>
<span class="line">passa marem est, nunc esse marem miremur hyaenam;</span><span class="linebreak"></span>
</p>
</section><notes></notes></section>