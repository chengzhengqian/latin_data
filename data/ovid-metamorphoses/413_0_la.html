<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">810</span><span class="br"></span>praemia, (sunt promissa mihi dignoque nepoti)</span><span class="linebreak"></span>
<span class="line">solvere et ablatum terris inponere caelo.</span><span class="linebreak"></span>
<span class="line">tu mihi concilio quondam praesente deorum</span><span class="linebreak"></span>
<span class="line">(nam memoro memorique animo pia verba notavi)</span><span class="linebreak"></span>
<span class="line">‘unus erit, quem tu tolles in caerula caeli’</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>dixisti: rata sit verborum summa tuorum!”</span><span class="linebreak"></span>
<span class="line">adnuit omnipotens et nubibus aera caecis</span><span class="linebreak"></span>
<span class="line">occuluit tonitruque et fulgure terruit orbem.</span><span class="linebreak"></span>
<span class="line">quae sibi promissae sensit rata signa rapinae,</span><span class="linebreak"></span>
<span class="line">innixusque hastae pressos temone cruento</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>inpavidus conscendit equos Gradivus et ictu</span><span class="linebreak"></span>
<span class="line">verberis increpuit pronusque per aera lapsus</span><span class="linebreak"></span>
<span class="line">constitit in summo nemorosi colle Palati</span><span class="linebreak"></span>
<span class="line">reddentemque suo iam regia iura Quiriti</span><span class="linebreak"></span>
<span class="line">abstulit Iliaden: corpus mortale per auras</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>dilapsum tenues, ceu lata plumbea funda</span><span class="linebreak"></span>
<span class="line">missa solet medio glans intabescere caelo;</span><span class="linebreak"></span>
<span class="line">pulchra subit facies et pulvinaribus altis</span><span class="linebreak"></span>
<span class="line">dignior, est qualis trabeati forma Quirini.</span><span class="linebreak"></span>
<span class="line indent1">Flebat ut amissum coniunx, cum regia Iuno</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>Irin ad Hersilien descendere limite curvo</span><span class="linebreak"></span>
<span class="line">imperat et vacuae sua sic mandata referre:</span><span class="linebreak"></span>
<span class="line">“o et de Latia, o et de gente Sabina</span><span class="linebreak"></span>
<span class="line">praecipuum, matrona, decus, dignissima tanti</span><span class="linebreak"></span>
<span class="line">ante fuisse viri coniunx, nunc esse Quirini,</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>siste tuos fletus, et, si tibi cura videndi</span><span class="linebreak"></span>
<span class="line">coniugis est, duce me lucum pete, colle Quirini</span><span class="linebreak"></span>
</p>
</section><notes></notes></section>