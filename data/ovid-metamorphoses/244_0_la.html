<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Iamque valens et in omne latus diffusa sonabat,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>securosque artus contemptoremque petebat</span><span class="linebreak"></span>
<span class="line">flamma suum. timuere dei pro vindice terrae.</span><span class="linebreak"></span>
<span class="line">quos ita, sensit enim, laeto Saturnius ore</span><span class="linebreak"></span>
<span class="line">Iuppiter adloquitur: “nostra est timor iste voluptas,</span><span class="linebreak"></span>
<span class="line">o superi, totoque libens mihi pectore grator,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>quod memoris populi dicor rectorque paterque</span><span class="linebreak"></span>
<span class="line">et mea progenies vestro quoque tuta favore est.</span><span class="linebreak"></span>
<span class="line">nam quamquam ipsius datur hoc inmanibus actis,</span><span class="linebreak"></span>
<span class="line">obligor ipse tamen. sed enim nec pectora vano</span><span class="linebreak"></span>
<span class="line">fida metu paveant. Oetaeas spernite flammas!</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>omnia qui vicit, vincet, quos cernitis, ignes;</span><span class="linebreak"></span>
<span class="line">nec nisi materna Vulcanum parte potentem</span><span class="linebreak"></span>
<span class="line">sentiet. aeternum est a me quod traxit, et expers</span><span class="linebreak"></span>
<span class="line">atque inmune necis, nullaque domabile flamma.</span><span class="linebreak"></span>
<span class="line">idque ego defunctum terra caelestibus oris</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>accipiam, cunctisque meum laetabile factum</span><span class="linebreak"></span>
<span class="line">dis fore confido. siquis tamen Hercule, siquis</span><span class="linebreak"></span>
<span class="line">forte deo doliturus erit, data praemia nolet,</span><span class="linebreak"></span>
<span class="line">sed meruisse dari sciet, invitusque probabit.”</span><span class="linebreak"></span>
<span class="line">adsensere dei. coniunx quoque regia visa est</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>cetera non duro, duro tamen ultima vultu</span><span class="linebreak"></span>
<span class="line">dicta tulisse Iovis, seque indoluisse notatam.</span><span class="linebreak"></span>
<span class="line">interea quodcumque fuit populabile flammae,</span><span class="linebreak"></span>
<span class="line">Mulciber abstulerat, nec cognoscenda remansit</span><span class="linebreak"></span>
<span class="line">Herculis effigies, nec quicquam ab imagine ductum</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>matris habet, tantumque Iovis vestigia servat.</span><span class="linebreak"></span>
<span class="line">utque novus serpens posita cum pelle senecta</span><span class="linebreak"></span>
<span class="line">luxuriare solet, squamaque nitere recenti,</span><span class="linebreak"></span>
</p>
</section><notes></notes></section>