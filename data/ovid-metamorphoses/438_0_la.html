<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">610</span><span class="br"></span>et dempta capiti populo prohibente corona</span><span class="linebreak"></span>
<span class="line">exhibuit gemino praesignia tempora cornu.</span><span class="linebreak"></span>
<span class="line">demisere oculos omnes gemitumque dedere</span><span class="linebreak"></span>
<span class="line">atque illud meritis clarum (quis credere possit?)</span><span class="linebreak"></span>
<span class="line">inviti videre caput: nec honore carere</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>ulterius passi festam inposuere coronam;</span><span class="linebreak"></span>
<span class="line">at proceres, quoniam muros intrare vetaris,</span><span class="linebreak"></span>
<span class="line">ruris honorati tantum tibi, Cipe, dedere,</span><span class="linebreak"></span>
<span class="line">quantum depresso subiectis bobus aratro</span><span class="linebreak"></span>
<span class="line">conplecti posses ad finem lucis ab ortu.</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>cornuaque aeratis miram referentia formam</span><span class="linebreak"></span>
<span class="line">postibus insculpunt, longum mansura per aevum.</span><span class="linebreak"></span>
<span class="line indent1">Pandite nunc, Musae, praesentia numina vatum,</span><span class="linebreak"></span>
<span class="line">(scitis enim, nec vos fallit spatiosa vetustas,)</span><span class="linebreak"></span>
<span class="line">unde Coroniden circumflua Thybridis alti</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>insula Romuleae sacris adiecerit urbis.</span><span class="linebreak"></span>
<span class="line indent1">Dira lues quondam Latias vitiaverat auras,</span><span class="linebreak"></span>
<span class="line">pallidaque exsangui squalebant corpora morbo.</span><span class="linebreak"></span>
<span class="line">funeribus fessi postquam mortalia cernunt</span><span class="linebreak"></span>
<span class="line">temptamenta nihil, nihil artes posse medentum,</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>auxilium caeleste petunt mediamque tenentes</span><span class="linebreak"></span>
<span class="line">orbis humum Delphos adeunt, oracula Phoebi,</span><span class="linebreak"></span>
<span class="line">utque salutifera miseris succurrere rebus</span><span class="linebreak"></span>
<span class="line">sorte velit tantaeque urbis mala finiat, orant:</span><span class="linebreak"></span>
<span class="line">et locus et laurus et, quas habet ipse, pharetrae</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>intremuere simul, cortinaque reddidit imo</span><span class="linebreak"></span>
<span class="line">hanc adyto vocem pavefactaque pectora movit</span><span class="linebreak"></span>
</p>
</section><notes></notes></section>