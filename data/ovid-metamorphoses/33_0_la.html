<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Haemoniosque arcus violentique ora Leonis</span><span class="linebreak"></span>
<span class="line">saevaque circuitu curvantem bracchia longo</span><span class="linebreak"></span>
<span class="line">Scorpion atque aliter curvantem bracchia Cancrum.</span><span class="linebreak"></span>
<span class="line">nec tibi quadripedes animosos ignibus illis,</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>quos in pectore habent, quos ore et naribus efflant,</span><span class="linebreak"></span>
<span class="line">in promptu regere est: vix me patiuntur, ubi acres</span><span class="linebreak"></span>
<span class="line">incaluere animi cervixque repugnat habenis.—</span><span class="linebreak"></span>
<span class="line">at tu, funesti ne sim tibi muneris auctor,</span><span class="linebreak"></span>
<span class="line">nate, cave, dum resque sinit tua corrige vota!</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>scilicet ut nostro genitum te sanguine credas,</span><span class="linebreak"></span>
<span class="line">pignora certa petis: do pignora certa timendo</span><span class="linebreak"></span>
<span class="line">et patrio pater esse metu probor. adspice vultus</span><span class="linebreak"></span>
<span class="line">ecce meos; utinamque oculos in pectora posses</span><span class="linebreak"></span>
<span class="line">inserere et patrias intus deprendere curas!</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>denique quidquid habet dives, circumspice, mundus</span><span class="linebreak"></span>
<span class="line">eque tot ac tantis caeli terraeque marisque</span><span class="linebreak"></span>
<span class="line">posce bonis aliquid; nullam patiere repulsam.</span><span class="linebreak"></span>
<span class="line">deprecor hoc unum, quod vero nomine poena,</span><span class="linebreak"></span>
<span class="line">non honor est: poenam, Phaethon, pro munere</span><span class="linebreak"></span>
<span class="line indent2">poscis!</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>quid mea colla tenes blandis, ignare, lacertis?</span><span class="linebreak"></span>
<span class="line">ne dubita! dabitur (Stygias iuravimus undas),</span><span class="linebreak"></span>
<span class="line">quodcumque optaris; sed tu sapientius opta!”</span><span class="linebreak"></span>
<span class="line indent1">Finierat monitus; dictis tamen ille repugnat</span><span class="linebreak"></span>
<span class="line">propositumque premit flagratque cupidine currus.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>ergo, qua licuit, genitor cunctatus ad altos</span><span class="linebreak"></span>
<span class="line">deducit iuvenem, Vulcania munera, currus.</span><span class="linebreak"></span>
<span class="line">aureus axis erat, temo aureus, aurea summae</span><span class="linebreak"></span>
<span class="line">curvatura rotae, radiorum argenteus ordo;</span><span class="linebreak"></span>
</p>
</section><notes></notes></section>