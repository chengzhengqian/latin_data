<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">non dare! confiteor, solum hoc tibi, nate, negarem.</span><span class="linebreak"></span>
<span class="line">dissuadere licet: non est tua tuta voluntas!</span><span class="linebreak"></span>
<span class="line">magna petis, Phaethon, et quae nec viribus istis</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>munera conveniant nec tam puerilibus annis:</span><span class="linebreak"></span>
<span class="line">sors tua mortalis, non est mortale, quod optas.</span><span class="linebreak"></span>
<span class="line">plus etiam, quam quod superis contingere possit,</span><span class="linebreak"></span>
<span class="line">nescius adfectas; placeat sibi quisque licebit,</span><span class="linebreak"></span>
<span class="line">non tamen ignifero quisquam consistere in axe</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>me valet excepto; vasti quoque rector Olympi,</span><span class="linebreak"></span>
<span class="line">qui fera terribili iaculatur fulmina dextra,</span><span class="linebreak"></span>
<span class="line">non agat hos currus: et quid Iove maius habemus?</span><span class="linebreak"></span>
<span class="line">ardua prima via est et qua vix mane recentes</span><span class="linebreak"></span>
<span class="line">enituntur equi; medio est altissima caelo,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>unde mare et terras ipsi mihi saepe videre</span><span class="linebreak"></span>
<span class="line">fit timor et pavida trepidat formidine pectus;</span><span class="linebreak"></span>
<span class="line">ultima prona via est et eget moderamine certo:</span><span class="linebreak"></span>
<span class="line">tunc etiam quae me subiectis excipit undis,</span><span class="linebreak"></span>
<span class="line">ne ferar in praeceps, Tethys solet ipsa vereri.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>adde, quod adsidua rapitur vertigine caelum</span><span class="linebreak"></span>
<span class="line">sideraque alta trahit celerique volumine torquet.</span><span class="linebreak"></span>
<span class="line">nitor in adversum, nec me, qui cetera, vincit</span><span class="linebreak"></span>
<span class="line">inpetus, et rapido contrarius evehor orbi.</span><span class="linebreak"></span>
<span class="line">finge datos currus: quid ages? poterisne rotatis</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>obvius ire polis, ne te citus auferat axis?</span><span class="linebreak"></span>
<span class="line">forsitan et lucos illic urbesque deorum</span><span class="linebreak"></span>
<span class="line">concipias animo delubraque ditia donis</span><span class="linebreak"></span>
<span class="line">esse: per insidias iter est formasque ferarum!</span><span class="linebreak"></span>
<span class="line">utque viam teneas nulloque errore traharis,</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>per tamen adversi gradieris cornua tauri</span><span class="linebreak"></span>
</p>
</section><notes></notes></section>