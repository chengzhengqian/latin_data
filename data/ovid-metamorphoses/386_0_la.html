<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et maris et caeli, medio cum plurimus orbe</span><span class="linebreak"></span>
<span class="line">sol erat et minimas a vertice fecerat umbras.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>hunc dea praevitiat portentificisque venenis</span><span class="linebreak"></span>
<span class="line">inquinat; hic pressos latices radice nocenti</span><span class="linebreak"></span>
<span class="line">spargit et obscurum verborum ambage novorum</span><span class="linebreak"></span>
<span class="line">ter noviens carmen magico demurmurat ore.</span><span class="linebreak"></span>
<span class="line">Scylla venit mediaque tenus descenderat alvo,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>cum sua foedari latrantibus inguina monstris</span><span class="linebreak"></span>
<span class="line">adspicit ac primo credens non corporis illas</span><span class="linebreak"></span>
<span class="line">esse sui partes, refugitque abigitque timetque</span><span class="linebreak"></span>
<span class="line">ora proterva canum, sed quos fugit, attrahit una</span><span class="linebreak"></span>
<span class="line">et corpus quaerens femorum crurumque pedumque</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Cerbereos rictus pro partibus invenit illis:</span><span class="linebreak"></span>
<span class="line">statque canum rabie subiectaque terga ferarum</span><span class="linebreak"></span>
<span class="line">inguinibus truncis uteroque exstante coercet.</span><span class="linebreak"></span>
<span class="line indent1">Flevit amans Glaucus nimiumque hostiliter usae</span><span class="linebreak"></span>
<span class="line">viribus herbarum fugit conubia Circes;</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Scylla loco mansit cumque est data copia, primum</span><span class="linebreak"></span>
<span class="line">in Circes odium sociis spoliavit Ulixem;</span><span class="linebreak"></span>
<span class="line">mox eadem Teucras fuerat mersura carinas,</span><span class="linebreak"></span>
<span class="line">ni prius in scopulum, qui nunc quoque saxeus exstat,</span><span class="linebreak"></span>
<span class="line">transformata foret: scopulum quoque navita vitat.</span><span class="linebreak"></span>
<span class="line indent1"><span class="br"></span><span class="lineNumber">75</span><span class="br"></span>Hunc ubi Troianae remis avidamque Charybdin</span><span class="linebreak"></span>
<span class="line">evicere rates, cum iam prope litus adessent</span><span class="linebreak"></span>
<span class="line">Ausonium, Libycas vento referuntur ad oras.</span><span class="linebreak"></span>
<span class="line">excipit Aenean illic animoque domoque</span><span class="linebreak"></span>
<span class="line">non bene discidium Phrygii latura mariti</span><span class="linebreak"></span>
</p>
</section><notes></notes></section>