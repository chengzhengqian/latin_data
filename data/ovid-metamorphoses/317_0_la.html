<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Morphea, qui peragat Thaumantidos edita, Somnus</span><span class="linebreak"></span>
<span class="line">eligit et rursus molli languore solutus</span><span class="linebreak"></span>
<span class="line">deposuitque caput stratoque recondidit alto.</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>Ille volat nullos strepitus facientibus alis</span><span class="linebreak"></span>
<span class="line">per tenebras intraque morae breve tempus in urbem</span><span class="linebreak"></span>
<span class="line">pervenit Haemoniam, positisque e corpore pennis</span><span class="linebreak"></span>
<span class="line">in faciem Ceycis abit sumptaque figura</span><span class="linebreak"></span>
<span class="line">luridus, exanimi similis, sine vestibus ullis,</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>coniugis ante torum miserae stetit: uda videtur</span><span class="linebreak"></span>
<span class="line">barba viri, madidisque gravis fluere unda capillis.</span><span class="linebreak"></span>
<span class="line">tum lecto incumbens fletu super ora profuso</span><span class="linebreak"></span>
<span class="line">haec ait: “agnoscis Ceyca, miserrima coniunx,</span><span class="linebreak"></span>
<span class="line">an mea mutata est facies nece? respice: nosces</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>inveniesque tuo pro coniuge coniugis umbram!</span><span class="linebreak"></span>
<span class="line">nil opis, Alcyone, nobis tua vota tulerunt!</span><span class="linebreak"></span>
<span class="line">occidimus! falso tibi me promittere noli!</span><span class="linebreak"></span>
<span class="line">nubilus Aegaeo deprendit in aequore navem</span><span class="linebreak"></span>
<span class="line">auster et ingenti iactatam flamine solvit,</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>oraque nostra tuum frustra clamantia nomen</span><span class="linebreak"></span>
<span class="line">inplerunt fluctus.—non haec tibi nuntiat auctor</span><span class="linebreak"></span>
<span class="line">ambiguus, non ista vagis rumoribus audis:</span><span class="linebreak"></span>
<span class="line">ipse ego fata tibi praesens mea naufragus edo.</span><span class="linebreak"></span>
<span class="line">surge, age, da lacrimas lugubriaque indue nec me</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>indeploratum sub inania Tartara mitte!”</span><span class="linebreak"></span>
<span class="line">adicit his vocem Morpheus, quam coniugis illa</span><span class="linebreak"></span>
<span class="line">crederet esse sui (fletus quoque fundere veros</span><span class="linebreak"></span>
<span class="line">visus erat), gestumque manus Ceycis habebat.</span><span class="linebreak"></span>
<span class="line">ingemit Alcyone lacrimans, motatque lacertos</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>per somnum corpusque petens amplectitur auras</span><span class="linebreak"></span>
<span class="line">exclamatque: “mane! quo te rapis? ibimus una.”</span><span class="linebreak"></span>
</p>
</section><notes></notes></section>