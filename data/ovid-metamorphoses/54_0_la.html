<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dumque amor est curae, dum te tua fistula mulcet,</span><span class="linebreak"></span>
<span class="line">incustoditae Pylios memorantur in agros</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>processisse boves: videt has Atlantide Maia</span><span class="linebreak"></span>
<span class="line">natus et arte sua silvis occultat abactas.</span><span class="linebreak"></span>
<span class="line">senserat hoc furtum nemo nisi notus in illo</span><span class="linebreak"></span>
<span class="line">rure senex; Battum vicinia tota vocabat.</span><span class="linebreak"></span>
<span class="line">divitis hic saltus herbosaque pascua Nelei</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>nobiliumque greges custos servabat equarum.</span><span class="linebreak"></span>
<span class="line">hunc tenuit blandaque manu seduxit et illi</span><span class="linebreak"></span>
<span class="line">“quisquis es, hospes” ait, “si forte armenta requiret</span><span class="linebreak"></span>
<span class="line">haec aliquis, vidisse nega neu gratia facto</span><span class="linebreak"></span>
<span class="line">nulla rependatur, nitidam cape praemia vaccam!”</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>et dedit. accepta voces has reddidit hospes:</span><span class="linebreak"></span>
<span class="line">“tutus eas! lapis iste prius tua furta loquetur,”</span><span class="linebreak"></span>
<span class="line">et lapidem ostendit. simulat Iove natus abire;</span><span class="linebreak"></span>
<span class="line">mox redit et versa pariter cum voce figura</span><span class="linebreak"></span>
<span class="line">“rustice, vidisti si quas hoc limite” dixit</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>“ire boves, fer opem furtoque silentia deme!</span><span class="linebreak"></span>
<span class="line">iuncta suo pretium dabitur tibi femina tauro.”</span><span class="linebreak"></span>
<span class="line">at senior, postquam est merces geminata, “sub illis.</span><span class="linebreak"></span>
<span class="line">montibus” inquit “erunt,” et erant sub montibus illis.</span><span class="linebreak"></span>
<span class="line">risit Atlantiades et “me mihi, perfide, prodis?</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>me mihi prodis?” ait periuraque pectora vertit</span><span class="linebreak"></span>
<span class="line">in durum silicem, qui nunc quoque dicitur index,</span><span class="linebreak"></span>
<span class="line">inque nihil merito vetus est infamia saxo.</span><span class="linebreak"></span>
</p>
</section><notes></notes></section>