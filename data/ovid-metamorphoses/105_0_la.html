<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et tres latratus semel edidit; illa sorores</span><span class="linebreak"></span>
<span class="line">Nocte vocat genitas, grave et inplacabile numen:</span><span class="linebreak"></span>
<span class="line">carceris ante fores clausas adamante sedebant</span><span class="linebreak"></span>
<span class="line">deque suis atros pectebant crinibus angues.</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>quam simul agnorunt inter caliginis umbras,</span><span class="linebreak"></span>
<span class="line">surrexere deae; sedes scelerata vocatur:</span><span class="linebreak"></span>
<span class="line">viscera praebebat Tityos lanianda novemque</span><span class="linebreak"></span>
<span class="line">iugeribus distentus erat; tibi, Tantale, nullae</span><span class="linebreak"></span>
<span class="line">deprenduntur aquae, quaeque inminet, effugit</span><span class="linebreak"></span>
<span class="line indent2">arbor;</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>aut petis aut urgues rediturum, Sisyphe, saxum;</span><span class="linebreak"></span>
<span class="line">volvitur Ixion et se sequiturque fugitque,</span><span class="linebreak"></span>
<span class="line">molirique suis letum patruelibus ausae</span><span class="linebreak"></span>
<span class="line">adsiduae repetunt, quas perdant, Belides undas.</span><span class="linebreak"></span>
<span class="line indent1">Quos omnes acie postquam Saturnia torva</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>vidit et ante omnes Ixiona, rursus ab illo</span><span class="linebreak"></span>
<span class="line">Sisyphon adspiciens “cur hic e fratribus” inquit</span><span class="linebreak"></span>
<span class="line">“perpetuas patitur poenas, Athamanta superbum</span><span class="linebreak"></span>
<span class="line">regia dives habet, qui me cum coniuge semper</span><span class="linebreak"></span>
<span class="line">sprevit?” et exponit causas odiique viaeque,</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>quidque velit: quod vellet, erat, ne regia Cadmi</span><span class="linebreak"></span>
<span class="line">staret, et in facinus traherent Athamanta sorores.</span><span class="linebreak"></span>
<span class="line">imperium, promissa, preces confundit in unum</span><span class="linebreak"></span>
<span class="line">sollicitatque deas: sic haec Iunone locuta,</span><span class="linebreak"></span>
<span class="line">Tisiphone canos, ut erat, turbata capillos</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>movit et obstantes reiecit ab ore colubras</span><span class="linebreak"></span>
<span class="line">atque ita “non longis opus est ambagibus,” inquit;</span><span class="linebreak"></span>
<span class="line">“facta puta, quaecumque iubes; inamabile regnum</span><span class="linebreak"></span>
<span class="line">desere teque refer caeli melioris ad auras.”</span><span class="linebreak"></span>
</p>
</section><notes></notes></section>