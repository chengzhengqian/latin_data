<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">quam bene, Caune, tuo poteram nurus esse parenti!</span><span class="linebreak"></span>
<span class="line">quam bene, Caune, meo poteras gener esse parenti!</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>omnia, di facerent, essent communia nobis,</span><span class="linebreak"></span>
<span class="line">praeter avos: tu me vellem generosior esses!</span><span class="linebreak"></span>
<span class="line">nescioquam facies igitur, pulcherrime, matrem;</span><span class="linebreak"></span>
<span class="line">at mihi, quae male sum, quos tu, sortita parentes,</span><span class="linebreak"></span>
<span class="line">nil nisi frater eris. quod obest, id habebimus unum.</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>quid mihi significant ergo mea visa? quod autem</span><span class="linebreak"></span>
<span class="line">somnia pondus habent? an habent et somnia pondus?</span><span class="linebreak"></span>
<span class="line">di melius! di nempe suas habuere sorores.</span><span class="linebreak"></span>
<span class="line">sic Saturnus Opem iunctam sibi sanguine duxit,</span><span class="linebreak"></span>
<span class="line">Oceanus Tethyn, Iunonem rector Olympi.</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>sunt superis sua iura! quid ad caelestia ritus</span><span class="linebreak"></span>
<span class="line">exigere humanos diversaque foedera tempto?</span><span class="linebreak"></span>
<span class="line">aut nostro vetitus de corde fugabitur ardor,</span><span class="linebreak"></span>
<span class="line">aut hoc si nequeo, peream, precor, ante toroque</span><span class="linebreak"></span>
<span class="line">mortua componar, positaeque det oscula frater.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>et tamen arbitrium quaerit res ista duorum!</span><span class="linebreak"></span>
<span class="line">finge placere mihi: scelus esse videbitur illi.</span><span class="linebreak"></span>
<span class="line indent1">“At non Aeolidae thalamos timuere sororum!</span><span class="linebreak"></span>
<span class="line">unde sed hos novi? cur haec exempla paravi?</span><span class="linebreak"></span>
<span class="line">quo feror? obscenae procul hinc discedite flammae</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>nec, nisi qua fas est germanae, frater ametur!</span><span class="linebreak"></span>
<span class="line">si tamen ipse mei captus prior esset amore,</span><span class="linebreak"></span>
<span class="line">forsitan illius possem indulgere furori.</span><span class="linebreak"></span>
<span class="line">ergo ego, quae fueram non reiectura petentem,</span><span class="linebreak"></span>
<span class="line">ipsa petam! poterisne loqui? poterisne fateri?</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>coget amor, potero! vel, si pudor ora tenebit,</span><span class="linebreak"></span>
<span class="line">littera celatos arcana fatebitur ignes.”</span><span class="linebreak"></span>
</p>
</section><notes></notes></section>