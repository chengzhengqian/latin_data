<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">fecerat attonitos nova res. ‘heu dedecus ingens!’</span><span class="linebreak"></span>
<span class="line"><span class="br"></span><span class="lineNumber">499</span><span class="br"></span>Monychus exclamat. ‘populus superamur ab uno</span><span class="linebreak"></span>
<span class="line">vixque viro; quamquam ille vir est, nos segnibus actis,</span><span class="linebreak"></span>
<span class="line">quod fuit ille, sumus. quid membra inmania prosunt?</span><span class="linebreak"></span>
<span class="line">quid geminae vires et quod fortissima rerum</span><span class="linebreak"></span>
<span class="line">in nobis natura duplex animalia iunxit?</span><span class="linebreak"></span>
<span class="line">nec nos matre dea, nec nos Ixione natos</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>esse reor, qui tantus erat, Iunonis ut altae</span><span class="linebreak"></span>
<span class="line">spem caperet: nos semimari superamur ab hoste!</span><span class="linebreak"></span>
<span class="line">saxa trabesque super totosque involvite montes</span><span class="linebreak"></span>
<span class="line">vivacemque animam missis elidite silvis!</span><span class="linebreak"></span>
<span class="line">massa premat fauces, et erit pro vulnere pondus.’</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>dixit et insanis deiectam viribus austri</span><span class="linebreak"></span>
<span class="line">forte trabem nactus validum coniecit in hostem</span><span class="linebreak"></span>
<span class="line">exemplumque fuit, parvoque in tempore nudus</span><span class="linebreak"></span>
<span class="line">arboris Othrys erat, nec habebat Pelion umbras.</span><span class="linebreak"></span>
<span class="line">obrutus inmani cumulo sub pondere Caeneus</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>aestuat arboreo congestaque robora duris</span><span class="linebreak"></span>
<span class="line">fert umeris, sed enim postquam super ora caputque</span><span class="linebreak"></span>
<span class="line">crevit onus neque habet, quas ducat, spiritus auras,</span><span class="linebreak"></span>
<span class="line">deficit interdum, modo se super aera frustra</span><span class="linebreak"></span>
<span class="line">tollere conatur iactasque evolvere silvas</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>interdumque movet, veluti, quam cernimus, ecce,</span><span class="linebreak"></span>
<span class="line">ardua si terrae quatiatur motibus Ide.</span><span class="linebreak"></span>
<span class="line">exitus in dubio est: alii sub inania corpus</span><span class="linebreak"></span>
<span class="line">Tartara detrusum silvarum mole ferebant;</span><span class="linebreak"></span>
<span class="line">abnuit Ampycides medioque ex aggere fulvis</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>vidit avem pennis liquidas exire sub auras,</span><span class="linebreak"></span>
<span class="line">quae mihi tum primum, tunc est conspecta supremum.</span><span class="linebreak"></span>
<span class="line">hanc ubi lustrantem leni sua castra volatu</span><span class="linebreak"></span>
</p>
</section><notes></notes></section>