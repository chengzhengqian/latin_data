<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">75</span><span class="br"></span>“Parcite, mortales, dapibus temerare nefandis</span><span class="linebreak"></span>
<span class="line">corpora! sunt fruges, sunt deducentia ramos</span><span class="linebreak"></span>
<span class="line">pondere poma suo tumidaeque in vitibus uvae,</span><span class="linebreak"></span>
<span class="line">sunt herbae dulces, sunt quae mitescere flamma</span><span class="linebreak"></span>
<span class="line">mollirique queant; nec vobis lacteus umor</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>eripitur, nec mella thymi redolentia florem:</span><span class="linebreak"></span>
<span class="line">prodiga divitias alimentaque mitia tellus</span><span class="linebreak"></span>
<span class="line">suggerit atque epulas sine caede et sanguine praebet.</span><span class="linebreak"></span>
<span class="line">carne ferae sedant ieiunia, nec tamen omnes:</span><span class="linebreak"></span>
<span class="line">quippe equus et pecudes armentaque gramine vivunt;</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>at quibus ingenium est inmansuetumque ferumque,</span><span class="linebreak"></span>
<span class="line">Armeniae tigres iracundique leones</span><span class="linebreak"></span>
<span class="line">cumque lupis ursi, dapibus cum sanguine gaudent.</span><span class="linebreak"></span>
<span class="line">heu quantum scelus est in viscera viscera condi</span><span class="linebreak"></span>
<span class="line">ingestoque avidum pinguescere corpore corpus</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>alteriusque animans animantis vivere leto!</span><span class="linebreak"></span>
<span class="line">scilicet in tantis opibus, quas, optima matrum,</span><span class="linebreak"></span>
<span class="line">terra parit, nil te nisi tristia mandere saevo</span><span class="linebreak"></span>
<span class="line">vulnera dente iuvat ritusque referre Cyclopum,</span><span class="linebreak"></span>
<span class="line">nec, nisi perdideris alium, placare voracis</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>et male morati poteris ieiunia ventris!</span><span class="linebreak"></span>
<span class="line indent1">“At vetus illa aetas, cui fecimus aurea nomen,</span><span class="linebreak"></span>
<span class="line">fetibus arboreis et, quas humus educat, herbis</span><span class="linebreak"></span>
<span class="line">fortunata fuit nec polluit ora cruore.</span><span class="linebreak"></span>
<span class="line">tunc et aves tutae movere per aera pennas,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>et lepus inpavidus mediis erravit in arvis,</span><span class="linebreak"></span>
<span class="line">nec sua credulitas piscem suspenderat hamo:</span><span class="linebreak"></span>
<span class="line">cuncta sine insidiis nullamque timentia fraudem</span><span class="linebreak"></span>
<span class="line">plenaque pacis erant. postquam non utilis auctor</span><span class="linebreak"></span>
</p>
</section><notes></notes></section>