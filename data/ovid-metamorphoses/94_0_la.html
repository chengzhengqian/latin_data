<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dum dubitat, tremebunda videt pulsare cruentum</span><span class="linebreak"></span>
<span class="line">membra solum, retroque pedem tulit, oraque buxo</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>pallidiora gerens exhorruit aequoris instar,</span><span class="linebreak"></span>
<span class="line">quod tremit, exigua cum summum stringitur aura.</span><span class="linebreak"></span>
<span class="line">sed postquam remorata suos cognovit amores,</span><span class="linebreak"></span>
<span class="line">percutit indignos claro plangore lacertos</span><span class="linebreak"></span>
<span class="line">et laniata comas amplexaque corpus amatum</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>vulnera supplevit lacrimis fletumque cruori</span><span class="linebreak"></span>
<span class="line">miscuit et gelidis in vultibus oscula figens</span><span class="linebreak"></span>
<span class="line">‘Pyrame,’ clamavit, ‘quis te mihi casus ademit?</span><span class="linebreak"></span>
<span class="line">Pyrame, responde! tua te carissima Thisbe</span><span class="linebreak"></span>
<span class="line">nominat; exaudi vultusque attolle iacentes!’</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>ad nomen Thisbes oculos iam morte gravatos</span><span class="linebreak"></span>
<span class="line">Pyramus erexit visaque recondidit illa.</span><span class="linebreak"></span>
<span class="line indent1">“Quae postquam vestemque suam cognovit et ense</span><span class="linebreak"></span>
<span class="line">vidit ebur vacuum, ‘tua te manus’ inquit ‘amorque</span><span class="linebreak"></span>
<span class="line">perdidit, infelix! est et mihi fortis in unum</span><span class="linebreak"></span>
<span class="line">hoc manus, est et amor: dabit hic in vulnera vires.</span><span class="linebreak"></span>
<span class="line"><span class="br"></span><span class="lineNumber">151</span><span class="br"></span>persequar extinctum letique miserrima dicar</span><span class="linebreak"></span>
<span class="line">causa comesque tui: quique a me morte revelli</span><span class="linebreak"></span>
<span class="line">heu sola poteras, poteris nec morte revelli.</span><span class="linebreak"></span>
<span class="line">hoc tamen amborum verbis estote rogati,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>o multum miseri meus illiusque parentes,</span><span class="linebreak"></span>
<span class="line">ut, quos certus amor, quos hora novissima iunxit,</span><span class="linebreak"></span>
<span class="line">conponi tumulo non invideatis eodem;</span><span class="linebreak"></span>
<span class="line">at tu quae ramis arbor miserabile corpus</span><span class="linebreak"></span>
<span class="line">nunc tegis unius, mox es tectura duorum,</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>signa tene caedis pullosque et luctibus aptos</span><span class="linebreak"></span>
<span class="line">semper habe fetus, gemini monimenta cruoris.’</span><span class="linebreak"></span>
</p>
</section><notes></notes></section>