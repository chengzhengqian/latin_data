<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">donec harenosi placidum Ladonis ad amnem</span><span class="linebreak"></span>
<span class="line">venerit; hic illam cursum inpedientibus undis</span><span class="linebreak"></span>
<span class="line">ut se mutarent liquidas orasse sorores,</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>Panaque cum prensam sibi iam Syringa putaret,</span><span class="linebreak"></span>
<span class="line">corpore pro nymphae calamos tenuisse palustres,</span><span class="linebreak"></span>
<span class="line">dumque ibi suspirat, motos in harundine ventos</span><span class="linebreak"></span>
<span class="line">effecisse sonum tenuem similemque querenti.</span><span class="linebreak"></span>
<span class="line">arte nova vocisque deum dulcedine captum</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>“hoc mihi colloquium tecum” dixisse “manebit,”</span><span class="linebreak"></span>
<span class="line">atque ita disparibus calamis conpagine cerae</span><span class="linebreak"></span>
<span class="line">inter se iunctis nomen tenuisse puellae.</span><span class="linebreak"></span>
<span class="line">talia dicturus vidit Cyllenius omnes</span><span class="linebreak"></span>
<span class="line">subcubuisse oculos adopertaque lumina somno;</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>supprimit extemplo vocem firmatque soporem</span><span class="linebreak"></span>
<span class="line">languida permulcens medicata lumina virga.</span><span class="linebreak"></span>
<span class="line">nec mora, falcato nutantem vulnerat ense,</span><span class="linebreak"></span>
<span class="line">qua collo est confine caput, saxoque cruentum</span><span class="linebreak"></span>
<span class="line"><span class="br"></span><span class="lineNumber">719</span><span class="br"></span>deicit et maculat praeruptam sanguine rupem.</span><span class="linebreak"></span>
<span class="line">Arge, iaces, quodque in tot lumina lumen habebas,</span><span class="linebreak"></span>
<span class="line">exstinctum est, centumque oculos nox occupat una.</span><span class="linebreak"></span>
<span class="line indent1">Excipit hos volucrisque suae Saturnia pennis</span><span class="linebreak"></span>
<span class="line">collocat et gemmis caudam stellantibus inplet.</span><span class="linebreak"></span>
<span class="line">protinus exarsit nec tempora distulit irae</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>horriferamque oculis animoque obiecit Erinyn</span><span class="linebreak"></span>
<span class="line">paelicis Argolicae stimulosque in pectore caecos</span><span class="linebreak"></span>
<span class="line">condidit et profugam per totum exercuit orbem.</span><span class="linebreak"></span>
<span class="line">ultimus inmenso restabas, Nile, labori;</span><span class="linebreak"></span>
<span class="line">quem simulac tetigit, positisque in margine ripae</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>procubuit genibus resupinoque ardua collo,</span><span class="linebreak"></span>
</p>
</section><notes></notes></section>