<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">deseruitque ducem caelique cupidine tractus</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>altius egit iter. rapidi vicinia solis</span><span class="linebreak"></span>
<span class="line">mollit odoratas, pennarum vincula, ceras;</span><span class="linebreak"></span>
<span class="line">tabuerant cerae: nudos quatit ille lacertos,</span><span class="linebreak"></span>
<span class="line">remigioque carens non ullas percipit auras,</span><span class="linebreak"></span>
<span class="line">oraque caerulea patrium clamantia nomen</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>excipiuntur aqua, quae nomen traxit ab illo.</span><span class="linebreak"></span>
<span class="line">at pater infelix, nec iam pater, “Icare,” dixit,</span><span class="linebreak"></span>
<span class="line">“Icare,” dixit “ubi es? qua te regione requiram?”</span><span class="linebreak"></span>
<span class="line">“Icare” dicebat: pennas aspexit in undis</span><span class="linebreak"></span>
<span class="line">devovitque suas artes corpusque sepulcro</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>condidit, et tellus a nomine dicta sepulti.</span><span class="linebreak"></span>
<span class="line indent1">Hunc miseri tumulo ponentem corpora nati</span><span class="linebreak"></span>
<span class="line">garrula limoso prospexit ab elice perdix</span><span class="linebreak"></span>
<span class="line">et plausit pennis testataque gaudia cantu est,</span><span class="linebreak"></span>
<span class="line">unica tunc volucris nec visa prioribus annis,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>factaque nuper avis longum tibi, Daedale, crimen.</span><span class="linebreak"></span>
<span class="line">namque huic tradiderat, fatorum ignara, docendam</span><span class="linebreak"></span>
<span class="line">progeniem germana suam, natalibus actis</span><span class="linebreak"></span>
<span class="line">bis puerum senis, animi ad praecepta capacis;</span><span class="linebreak"></span>
<span class="line">ille etiam medio spinas in pisce notatas</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>traxit in exemplum ferroque incidit acuto</span><span class="linebreak"></span>
<span class="line">perpetuos dentes et serrae repperit usum;</span><span class="linebreak"></span>
<span class="line">primus et ex uno duo ferrea bracchia nodo</span><span class="linebreak"></span>
<span class="line">vinxit, ut aequali spatio distantibus illis</span><span class="linebreak"></span>
<span class="line">altera pars staret, pars altera duceret orbem.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Daedalus invidit sacraque ex arce Minervae</span><span class="linebreak"></span>
<span class="line">praecipitem misit, lapsum mentitus; at illum,</span><span class="linebreak"></span>
<span class="line">quae favet ingeniis, excepit Pallas avemque</span><span class="linebreak"></span>
<span class="line">reddidit et medio velavit in aere pennis,</span><span class="linebreak"></span>
</p>
</section><notes></notes></section>