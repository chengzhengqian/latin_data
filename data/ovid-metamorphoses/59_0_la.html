<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">825</span><span class="br"></span>utque malum late solet inmedicabile cancer</span><span class="linebreak"></span>
<span class="line">serpere et inlaesas vitiatis addere partes,</span><span class="linebreak"></span>
<span class="line">sic letalis hiems paulatim in pectora venit</span><span class="linebreak"></span>
<span class="line">vitalesque vias et respiramina clausit,</span><span class="linebreak"></span>
<span class="line">nec conata loqui est nec, si conata fuisset,</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>vocis habebat iter: saxum iam colla tenebat,</span><span class="linebreak"></span>
<span class="line">oraque duruerant, signumque exsangue sedebat;</span><span class="linebreak"></span>
<span class="line">nec lapis albus erat: sua mens infecerat illam.</span><span class="linebreak"></span>
<span class="line indent1">Has ubi verborum poenas mentisque profanae</span><span class="linebreak"></span>
<span class="line">cepit Atlantiades, dictas a Pallade terras</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>linquit et ingreditur iactatis aethera pennis.</span><span class="linebreak"></span>
<span class="line">sevocat hunc genitor nec causam fassus amoris</span><span class="linebreak"></span>
<span class="line">“fide minister” ait “iussorum, nate, meorum,</span><span class="linebreak"></span>
<span class="line">pelle moram solitoque celer delabere cursu,</span><span class="linebreak"></span>
<span class="line">quaeque tuam matrem tellus a parte sinistra</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>suspicit (indigenae Sidonida nomine dicunt),</span><span class="linebreak"></span>
<span class="line">hanc pete, quodque procul montano gramine pasci</span><span class="linebreak"></span>
<span class="line">armentum regale vides, ad litora verte!”</span><span class="linebreak"></span>
<span class="line">dixit, et expulsi iamdudum monte iuvenci</span><span class="linebreak"></span>
<span class="line">litora iussa petunt, ubi magni filia regis</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>ludere virginibus Tyriis comitata solebat.</span><span class="linebreak"></span>
<span class="line">non bene conveniunt nec in una sede morantur</span><span class="linebreak"></span>
<span class="line">maiestas et amor; sceptri gravitate relicta</span><span class="linebreak"></span>
<span class="line">ille pater rectorque deum, cui dextra trisulcis</span><span class="linebreak"></span>
<span class="line">ignibus armata est, qui nutu concutit orbem,</span><span class="linebreak"></span>
<span class="line"><span class="br"></span><span class="lineNumber">850</span><span class="br"></span>induitur faciem tauri mixtusque iuvencis</span><span class="linebreak"></span>
<span class="line">mugit et in teneris formosus obambulat herbis.</span><span class="linebreak"></span>
<span class="line">quippe color nivis est, quam nec vestigia duri</span><span class="linebreak"></span>
<span class="line">calcavere pedis nec solvit aquaticus auster.</span><span class="linebreak"></span>
</p>
</section><notes></notes></section>