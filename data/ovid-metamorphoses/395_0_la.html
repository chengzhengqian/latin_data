<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tempore tam longo vidi, multa auribus hausi,</span><span class="linebreak"></span>
<span class="line">hoc quoque cum multis, quod clam mihi rettulit una</span><span class="linebreak"></span>
<span class="line"><span class="br"></span><span class="lineNumber">311</span><span class="br"></span>quattuor e famulis ad talia sacra paratis.</span><span class="linebreak"></span>
<span class="line">cum duce namque meo Circe dum sola moratur,</span><span class="linebreak"></span>
<span class="line">illa mihi niveo factum de marmore signum</span><span class="linebreak"></span>
<span class="line">ostendit iuvenale gerens in vertice picum,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>aede sacra positum multisque insigne coronis.</span><span class="linebreak"></span>
<span class="line">quis foret et quare sacra coleretur in aede,</span><span class="linebreak"></span>
<span class="line">cur hanc ferret avem, quaerenti et scire volenti</span><span class="linebreak"></span>
<span class="line">‘accipe’ ait, ‘Macareu, dominaeque potentia quae</span><span class="linebreak"></span>
<span class="line indent2">sit</span><span class="linebreak"></span>
<span class="line">hinc quoque disce meae; tu dictis adice mentem!</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>“‘Picus in Ausoniis, proles Saturnia, terris</span><span class="linebreak"></span>
<span class="line">rex fuit, utilium bello studiosus equorum;</span><span class="linebreak"></span>
<span class="line">forma viro, quam cernis, erat: licet ipse decorem</span><span class="linebreak"></span>
<span class="line">adspicias fictaque probes ab imagine verum;</span><span class="linebreak"></span>
<span class="line">par animus formae; nec adhuc spectasse per annos</span><span class="linebreak"></span>
<span class="line">quinquennem poterat Graia quater Elide pugnam.</span><span class="linebreak"></span>
<span class="line"><span class="br"></span><span class="lineNumber">326</span><span class="br"></span>ille suos dryadas Latiis in montibus ortas</span><span class="linebreak"></span>
<span class="line">verterat in vultus, illum fontana petebant</span><span class="linebreak"></span>
<span class="line">numina, naiades, quas Albula, quasque Numici,</span><span class="linebreak"></span>
<span class="line">quas Anienis aquae cursuque brevissimus Almo</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>Narve tulit praeceps et opacae Farfarus umbrae,</span><span class="linebreak"></span>
<span class="line">quaeque colunt Scythicae stagnum nemorale Dianae</span><span class="linebreak"></span>
<span class="line">finitimosque lacus; spretis tamen omnibus unam</span><span class="linebreak"></span>
<span class="line">ille colit nymphen, quam quondam in colle Palati</span><span class="linebreak"></span>
<span class="line">dicitur ancipiti peperisse Venilia Iano.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>haec ubi nubilibus primum maturuit annis,</span><span class="linebreak"></span>
<span class="line">praeposito cunctis Laurenti tradita Pico est,</span><span class="linebreak"></span>
</p>
</section><notes></notes></section>