<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Hectora qui solus, qui ferrum ignesque Iovemque</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>sustinuit totiens, unam non sustinet iram,</span><span class="linebreak"></span>
<span class="line">invictumque virum vicit dolor: arripit ensem</span><span class="linebreak"></span>
<span class="line">et “meus hic certe est! an et hunc sibi poscit</span><span class="linebreak"></span>
<span class="line indent2">Ulixes?</span><span class="linebreak"></span>
<span class="line">hoc” ait “utendum est in me mihi, quique cruore</span><span class="linebreak"></span>
<span class="line">saepe Phrygum maduit, domini nunc caede madebit,</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>ne quisquam Aiacem possit superare nisi Aiax.”</span><span class="linebreak"></span>
<span class="line">dixit et in pectus tum demum vulnera passum,</span><span class="linebreak"></span>
<span class="line">qua patuit ferrum, letalem condidit ensem.</span><span class="linebreak"></span>
<span class="line">nec valuere manus infixum educere telum:</span><span class="linebreak"></span>
<span class="line">expulit ipse cruor, rubefactaque sanguine tellus</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>purpureum viridi genuit de caespite florem,</span><span class="linebreak"></span>
<span class="line">qui prius Oebalio fuerat de vulnere natus;</span><span class="linebreak"></span>
<span class="line">littera communis mediis pueroque viroque</span><span class="linebreak"></span>
<span class="line">inscripta est foliis, haec nominis, illa querellae.</span><span class="linebreak"></span>
<span class="line indent1">Victor ad Hypsipyles patriam clarique Thoantis</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>et veterum terras infames caede virorum</span><span class="linebreak"></span>
<span class="line">vela dat, ut referat Tirynthia tela, sagittas;</span><span class="linebreak"></span>
<span class="line">quae postquam ad Graios domino comitante revexit,</span><span class="linebreak"></span>
<span class="line">inposita est sero tandem manus ultima bello.</span><span class="linebreak"></span>
<span class="line">[Troia simul Priamusque cadunt. Priameia coniunx</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>perdidit infelix hominis post omnia formam</span><span class="linebreak"></span>
<span class="line">externasque novo latratu terruit auras,</span><span class="linebreak"></span>
<span class="line">longus in angustum qua clauditur Hellespontus.]</span><span class="linebreak"></span>
<span class="line">Ilion ardebat, neque adhuc consederat ignis,</span><span class="linebreak"></span>
<span class="line">exiguumque senis Priami Iovis ara cruorem</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>conbiberat, tractata comis antistita Phoebi</span><span class="linebreak"></span>
<span class="line">non profecturas tendebat ad aethera palmas;</span><span class="linebreak"></span>
<span class="line">Dardanidas matres patriorum signa deorum,</span><span class="linebreak"></span>
</p>
</section><notes></notes></section>