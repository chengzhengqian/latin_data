<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">esse putat nymphae: nympham mihi credit amari.</span><span class="linebreak"></span>
<span class="line">criminis extemplo ficti temerarius index</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>Procrin adit linguaque refert audita susurra.</span><span class="linebreak"></span>
<span class="line">credula res amor est: subito conlapsa dolore,</span><span class="linebreak"></span>
<span class="line">ut mihi narratur, cecidit; longoque refecta</span><span class="linebreak"></span>
<span class="line">tempore se miseram, se fati dixit iniqui</span><span class="linebreak"></span>
<span class="line">deque fide questa est et crimine concita vano,</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>quod nihil est, metuit, metuit sine corpore nomen</span><span class="linebreak"></span>
<span class="line">et dolet infelix veluti de paelice vera.</span><span class="linebreak"></span>
<span class="line">saepe tamen dubitat speratque miserrima falli</span><span class="linebreak"></span>
<span class="line">indiciique fidem negat et, nisi viderit ipsa,</span><span class="linebreak"></span>
<span class="line">damnatura sui non est delicta mariti.</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>postera depulerant Aurorae lumina noctem:</span><span class="linebreak"></span>
<span class="line">egredior silvamque peto victorque per herbas</span><span class="linebreak"></span>
<span class="line">‘aura, veni’ dixi ‘nostroque medere labori!’</span><span class="linebreak"></span>
<span class="line">et subito gemitus inter mea verba videbar</span><span class="linebreak"></span>
<span class="line">nescio quos audisse; ‘veni’ tamen ‘optima!’ dicens</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>fronde levem rursus strepitum faciente caduca</span><span class="linebreak"></span>
<span class="line">sum ratus esse feram telumque volatile misi:</span><span class="linebreak"></span>
<span class="line">Procris erat medioque tenens in pectore vulnus</span><span class="linebreak"></span>
<span class="line">‘ei mihi’ conclamat! vox est ubi cognita fidae</span><span class="linebreak"></span>
<span class="line"><span class="br"></span><span class="lineNumber">844</span><span class="br"></span>coniugis, ad vocem praeceps amensque cucurri.</span><span class="linebreak"></span>
<span class="line">semianimem et sparsas foedantem sanguine vestes</span><span class="linebreak"></span>
<span class="line">et sua (me miserum!) de vulnere dona trahentem</span><span class="linebreak"></span>
<span class="line">invenio corpusque meo mihi carius ulnis</span><span class="linebreak"></span>
<span class="line">mollibus attollo scissaque a pectore veste</span><span class="linebreak"></span>
<span class="line">vulnera saeva ligo conorque inhibere cruorem</span><span class="linebreak"></span>
<span class="line"><span class="br"></span><span class="lineNumber">850</span><span class="br"></span>neu me morte sua sceleratum deserat, oro.</span><span class="linebreak"></span>
</p>
</section><notes></notes></section>