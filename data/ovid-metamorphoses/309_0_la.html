<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ad Clarium parat ire deum; nam templa profanus</span><span class="linebreak"></span>
<span class="line">invia cum Phlegyis faciebat Delphica Phorbas.</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>consilii tamen ante sui, fidissima, certam</span><span class="linebreak"></span>
<span class="line">te facit, Alcyone; cui protinus intima frigus</span><span class="linebreak"></span>
<span class="line">ossa receperunt, buxoque simillimus ora</span><span class="linebreak"></span>
<span class="line">pallor obit, lacrimisque genae maduere profusis.</span><span class="linebreak"></span>
<span class="line">ter conata loqui, ter fletibus ora rigavit</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>singultuque pias interrumpente querellas</span><span class="linebreak"></span>
<span class="line">“quae mea culpa tuam,” dixit “carissime, mentem</span><span class="linebreak"></span>
<span class="line">vertit? ubi est quae cura mei prior esse solebat?</span><span class="linebreak"></span>
<span class="line">iam potes Alcyone securus abesse relicta?</span><span class="linebreak"></span>
<span class="line">iam via longa placet? iam sum tibi carior absens?</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>at, puto, per terras iter est, tantumque dolebo,</span><span class="linebreak"></span>
<span class="line">non etiam metuam, curaeque timore carebunt.</span><span class="linebreak"></span>
<span class="line">aequora me terrent et ponti tristis imago:</span><span class="linebreak"></span>
<span class="line">et laceras nuper tabulas in litore vidi</span><span class="linebreak"></span>
<span class="line">et saepe in tumulis sine corpore nomina legi.</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>neve tuum fallax animum fiducia tangat,</span><span class="linebreak"></span>
<span class="line">quod socer Hippotades tibi sit, qui carcere fortes</span><span class="linebreak"></span>
<span class="line">contineat ventos, et, cum velit, aequora placet.</span><span class="linebreak"></span>
<span class="line">cum semel emissi tenuerunt aequora venti,</span><span class="linebreak"></span>
<span class="line">nil illis vetitum est: incommendataque tellus</span><span class="linebreak"></span>
<span class="line">omnis et omne fretum est, caeli quoque nubila vexant</span><span class="linebreak"></span>
<span class="line"><span class="br"></span><span class="lineNumber">436</span><span class="br"></span>excutiuntque feris rutilos concursibus ignes.</span><span class="linebreak"></span>
<span class="line">quo magis hos novi (nam novi et saepe paterna</span><span class="linebreak"></span>
<span class="line">parva domo vidi), magis hoc reor esse timendos.</span><span class="linebreak"></span>
</p>
</section><notes></notes></section>