<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dexteriore Medon et cum Pisenore Thaumas,</span><span class="linebreak"></span>
<span class="line">quique pedum nuper certamine vicerat omnes</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Mermeros, accepto tum vulnere tardius ibat;</span><span class="linebreak"></span>
<span class="line">et Pholus et Melaneus et Abas praedator aprorum,</span><span class="linebreak"></span>
<span class="line">quique suis frustra bellum dissuaserat augur</span><span class="linebreak"></span>
<span class="line">Asbolus: ille etiam metuenti vulnera Nesso</span><span class="linebreak"></span>
<span class="line">‘ne fuge! ad Herculeos’ inquit ‘servaberis arcus.’</span><span class="linebreak"></span>
<span class="line">at non Eurynomus Lycidasque et Areos et Imbreus</span><span class="linebreak"></span>
<span class="line"><span class="br"></span><span class="lineNumber">311</span><span class="br"></span>effugere necem; quos omnes dextra Dryantis</span><span class="linebreak"></span>
<span class="line">perculit adversos. adversum tu quoque, quamvis</span><span class="linebreak"></span>
<span class="line">terga fugae dederas, vulnus, Crenaee, tulisti:</span><span class="linebreak"></span>
<span class="line">nam grave respiciens inter duo lumina ferrum,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>qua naris fronti committitur, accipis, imae.</span><span class="linebreak"></span>
<span class="line indent1">“In tanto fremitu cunctis sine fine iacebat</span><span class="linebreak"></span>
<span class="line">sopitus venis et inexperrectus Aphidas</span><span class="linebreak"></span>
<span class="line">languentique manu carchesia mixta tenebat,</span><span class="linebreak"></span>
<span class="line">fusus in Ossaeae villosis pellibus ursae;</span><span class="linebreak"></span>
<span class="line">quem procul ut vidit frustra nulla arma moventem,</span><span class="linebreak"></span>
<span class="line"><span class="br"></span><span class="lineNumber">321</span><span class="br"></span>inserit amento digitos ‘miscenda’ que dixit</span><span class="linebreak"></span>
<span class="line">‘cum Styge vina bibes’ Phorbas; nec plura moratus</span><span class="linebreak"></span>
<span class="line">in iuvenem torsit iaculum, ferrataque collo</span><span class="linebreak"></span>
<span class="line">fraxinus, ut casu iacuit resupinus, adacta est.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>mors caruit sensu, plenoque e gutture fluxit</span><span class="linebreak"></span>
<span class="line">inque toros inque ipsa niger carchesia sanguis.</span><span class="linebreak"></span>
<span class="line indent1">“Vidi ego Petraeum conantem tollere terra</span><span class="linebreak"></span>
<span class="line">glandiferam quercum; quam dum conplexibus ambit</span><span class="linebreak"></span>
<span class="line">et quatit huc illuc labefactaque robora iactat,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>lancea Pirithoi costis inmissa Petraei</span><span class="linebreak"></span>
<span class="line">pectora cum duro luctantia robore fixit.</span><span class="linebreak"></span>
</p>
</section><notes></notes></section>