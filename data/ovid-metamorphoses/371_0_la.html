<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">regia tecta petunt, positique tapetibus altis</span><span class="linebreak"></span>
<span class="line">munera cum liquido capiunt Cerealia Baccho.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>tum pius Anchises: “o Phoebi lecte sacerdos,</span><span class="linebreak"></span>
<span class="line">fallor, an et natum, cum primum haec moenia vidi,</span><span class="linebreak"></span>
<span class="line">bisque duas natas, quantum reminiscor, habebas?”</span><span class="linebreak"></span>
<span class="line">huic Anius niveis circumdata tempora vittis</span><span class="linebreak"></span>
<span class="line">concutiens et tristis ait: “non falleris, heros</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>maxime; vidisti natorum quinque parentem,</span><span class="linebreak"></span>
<span class="line">quem nunc (tanta homines rerum inconstantia versat)</span><span class="linebreak"></span>
<span class="line">paene vides orbum. quod enim mihi filius absens</span><span class="linebreak"></span>
<span class="line">auxilium, quem dicta suo de nomine tellus</span><span class="linebreak"></span>
<span class="line">Andros habet pro patre locumque et regna tenentem?</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>Delius augurium dedit huic, dedit altera Liber</span><span class="linebreak"></span>
<span class="line">femineae stirpi voto maiora fideque</span><span class="linebreak"></span>
<span class="line">munera: nam tactu natarum cuncta mearum</span><span class="linebreak"></span>
<span class="line">in segetem laticemque meri canaeque Minervae</span><span class="linebreak"></span>
<span class="line">transformabantur, divesque erat usus in illis.</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>hoc ubi cognovit Troiae populator Atrides,</span><span class="linebreak"></span>
<span class="line">(ne non ex aliqua vestram sensisse procellam</span><span class="linebreak"></span>
<span class="line">nos quoque parte putes), armorum viribus usus</span><span class="linebreak"></span>
<span class="line">abstrahit invitas gremio genitoris alantque</span><span class="linebreak"></span>
<span class="line">imperat Argolicam caelesti munere classem.</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>effugiunt, quo quaeque potest: Euboea duabus</span><span class="linebreak"></span>
<span class="line">et totidem natis Andros fraterna petita est.</span><span class="linebreak"></span>
<span class="line">miles adest et, ni dedantur, bella minatur:</span><span class="linebreak"></span>
<span class="line">victa metu pietas consortia corpora poenae</span><span class="linebreak"></span>
<span class="line">dedidit; et timido possis ignoscere fratri:</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>non hic Aeneas, non, qui defenderet Andron,</span><span class="linebreak"></span>
<span class="line">Hector erat, per quem decimum durastis in annum.</span><span class="linebreak"></span>
</p>
</section><notes></notes></section>