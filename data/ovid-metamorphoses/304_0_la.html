<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">275</span><span class="br"></span>venit et intravit paucis comitantibus urbem,</span><span class="linebreak"></span>
<span class="line">quosque greges pecorum, quae secum armenta</span><span class="linebreak"></span>
<span class="line indent2">trahebat,</span><span class="linebreak"></span>
<span class="line">haud procul a muris sub opaca valle reliquit;</span><span class="linebreak"></span>
<span class="line">copia cum facta est adeundi prima tyranni,</span><span class="linebreak"></span>
<span class="line">velamenta manu praetendens supplice, qui sit</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>quoque satus, memorat, tantum sua crimina celat</span><span class="linebreak"></span>
<span class="line">mentiturque fugae causam; petit, urbe vel agro</span><span class="linebreak"></span>
<span class="line">se iuvet. hunc contra placido Trachinius ore</span><span class="linebreak"></span>
<span class="line">talibus adloquitur: “mediae quoque commoda plebi</span><span class="linebreak"></span>
<span class="line">nostra patent, Peleu, nec inhospita regna tenemus;</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>adicis huic animo momenta potentia, clarum</span><span class="linebreak"></span>
<span class="line">nomen avumque Iovem; ne tempora perde precando!</span><span class="linebreak"></span>
<span class="line">quod petis, omne feres tuaque haec pro parte vocato,</span><span class="linebreak"></span>
<span class="line">qualiacumque vides! utinam meliora videres!”</span><span class="linebreak"></span>
<span class="line"><span class="br"></span><span class="lineNumber">289</span><span class="br"></span>et flebat: moveat tantos quae causa dolores,</span><span class="linebreak"></span>
<span class="line">Peleusque comitesque rogant; quibus ille profatur:</span><span class="linebreak"></span>
<span class="line">“forsitan hanc volucrem, rapto quae vivit et omnes</span><span class="linebreak"></span>
<span class="line">terret aves, semper pennas habuisse putetis:</span><span class="linebreak"></span>
<span class="line">vir fuit (et—tanta est animi constantia—iam tum</span><span class="linebreak"></span>
<span class="line">acer erat belloque ferox ad vimque paratus)</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>nomine Daedalion. illo genitore creatis,</span><span class="linebreak"></span>
<span class="line">qui vocat Auroram caeloque novissimus exit,</span><span class="linebreak"></span>
<span class="line">culta mihi pax est, pacis mihi cura tenendae</span><span class="linebreak"></span>
<span class="line">coniugiique fuit, fratri fera bella placebant:</span><span class="linebreak"></span>
<span class="line">illius virtus reges gentesque subegit,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>quae nunc Thisbaeas agitat mutata columbas.</span><span class="linebreak"></span>
<span class="line">nata erat huic Chione, quae dotatissima forma</span><span class="linebreak"></span>
</p>
</section><notes></notes></section>