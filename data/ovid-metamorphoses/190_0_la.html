<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">strage canum primo volucrumque oviumque boumque</span><span class="linebreak"></span>
<span class="line">inque feris subiti deprensa potentia morbi.</span><span class="linebreak"></span>
<span class="line">concidere infelix validos miratur arator</span><span class="linebreak"></span>
<span class="line">inter opus tauros medioque recumbere sulco;</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>lanigeris gregibus balatus dantibus aegros</span><span class="linebreak"></span>
<span class="line">sponte sua lanaeque cadunt et corpora tabent;</span><span class="linebreak"></span>
<span class="line">acer equus quondam magnaeque in pulvere famae</span><span class="linebreak"></span>
<span class="line">degenerat palmas veterumque oblitus honorum</span><span class="linebreak"></span>
<span class="line">ad praesepe gemit leto moriturus inerti.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>non aper irasci meminit, non fidere cursu</span><span class="linebreak"></span>
<span class="line">cerva nec armentis incurrere fortibus ursi.</span><span class="linebreak"></span>
<span class="line">omnia languor habet: silvisque agrisque viisque</span><span class="linebreak"></span>
<span class="line">corpora foeda iacent, vitiantur odoribus aurae.</span><span class="linebreak"></span>
<span class="line">mira loquar: non illa canes avidaeque volucres,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>non cani tetigere lupi; dilapsa liquescunt</span><span class="linebreak"></span>
<span class="line">adflatuque nocent et agunt contagia late.</span><span class="linebreak"></span>
<span class="line indent1">“Pervenit ad miseros damno graviore colonos</span><span class="linebreak"></span>
<span class="line">pestis et in magnae dominatur moenibus urbis.</span><span class="linebreak"></span>
<span class="line">viscera torrentur primo, flammaeque latentis”</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>indicium rubor est et ductus anhelitus; igni</span><span class="linebreak"></span>
<span class="line">aspera lingua tumet, tepidisque arentia ventis</span><span class="linebreak"></span>
<span class="line">ora patent, auraeque graves captantur hiatu.</span><span class="linebreak"></span>
<span class="line">non stratum, non ulla pati velamina possunt,</span><span class="linebreak"></span>
<span class="line">nuda sed in terra ponunt praecordia, nec fit</span><span class="linebreak"></span>
<span class="line">corpus humo gelidum, sed humus de corpore fervet.</span><span class="linebreak"></span>
<span class="line"><span class="br"></span><span class="lineNumber">561</span><span class="br"></span>nec moderator adest, inque ipsos saeva medentes</span><span class="linebreak"></span>
<span class="line">erumpit clades, obsuntque auctoribus artes;</span><span class="linebreak"></span>
<span class="line">quo propior quisque est servitque fidelius aegro,</span><span class="linebreak"></span>
<span class="line">in partem leti citius venit, utque salutis</span><span class="linebreak"></span>
</p>
</section><notes></notes></section>