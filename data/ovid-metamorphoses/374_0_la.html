<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Priamides Helenus monitu praedixerat, intrant</span><span class="linebreak"></span>
<span class="line">Sicaniam: tribus haec excurrit in aequora linguis,</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>e quibus imbriferos est versa Pachynos ad austros,</span><span class="linebreak"></span>
<span class="line">mollibus oppositum zephyris Lilybaeon, ad arctos</span><span class="linebreak"></span>
<span class="line">aequoris expertes spectat boreanque Peloros.</span><span class="linebreak"></span>
<span class="line">hac subeunt Teucri, et remis aestuque secundo</span><span class="linebreak"></span>
<span class="line">sub noctem potitur Zanclaea classis harena:</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>Scylla latus dextrum, laevum inrequieta Charybdis</span><span class="linebreak"></span>
<span class="line">infestat; vorat haec raptas revomitque carinas,</span><span class="linebreak"></span>
<span class="line">illa feris atram canibus succingitur alvum,</span><span class="linebreak"></span>
<span class="line">virginis ora gerens, et, si non omnia vates</span><span class="linebreak"></span>
<span class="line">ficta reliquerunt, aliquo quoque tempore virgo:</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>hanc multi petiere proci, quibus illa repulsis</span><span class="linebreak"></span>
<span class="line">ad pelagi nymphas, pelagi gratissima nymphis,</span><span class="linebreak"></span>
<span class="line">ibat et elusos iuvenum narrabat amores.</span><span class="linebreak"></span>
<span class="line">cui dum pectendos praebet Galatea capillos,</span><span class="linebreak"></span>
<span class="line">talibus adloquitur repetens suspiria dictis:</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>“te tamen, o virgo, genus haud inmite virorum</span><span class="linebreak"></span>
<span class="line">expetit, utque facis, potes his inpune negare;</span><span class="linebreak"></span>
<span class="line">at mihi, cui pater est Nereus, quam caerula Doris</span><span class="linebreak"></span>
<span class="line">enixa est, quae sum turba quoque tuta sororum,</span><span class="linebreak"></span>
<span class="line">non nisi per luctus licuit Cyclopis amorem</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>effugere.” et lacrimae vocem inpediere loquentis.</span><span class="linebreak"></span>
<span class="line">quas ubi marmoreo detersit pollice virgo</span><span class="linebreak"></span>
<span class="line">et solata deam est, “refer, o carissima” dixit</span><span class="linebreak"></span>
<span class="line">“neve tui causam tege (sic sum fida) doloris!”</span><span class="linebreak"></span>
<span class="line">Nereis his contra resecuta Crataeide natam est:</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>“Acis erat Fauno nymphaque Symaethide cretus</span><span class="linebreak"></span>
<span class="line">magna quidem patrisque sui matrisque voluptas,</span><span class="linebreak"></span>
<span class="line">nostra tamen maior; nam me sibi iunxerat uni.</span><span class="linebreak"></span>
<span class="line">pulcher et octonis iterum natalibus actis</span><span class="linebreak"></span>
<span class="line">signarat teneras dubia lanugine malas.</span><span class="linebreak"></span>
</p>
</section><notes></notes></section>