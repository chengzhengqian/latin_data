<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">360</span><span class="br"></span>quippe manu fortes nec sunt mihi Marte secundi,</span><span class="linebreak"></span>
<span class="line">consiliis cessere meis. tibi dextera bello</span><span class="linebreak"></span>
<span class="line">utilis, ingenium est, quod eget moderamine nostro;</span><span class="linebreak"></span>
<span class="line">tu vires sine mente geris, mihi cura futuri;</span><span class="linebreak"></span>
<span class="line">tu pugnare potes, pugnandi tempora mecum</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>eligit Atrides; tu tantum corpore prodes,</span><span class="linebreak"></span>
<span class="line">nos animo; quantoque ratem qui temperat, anteit</span><span class="linebreak"></span>
<span class="line">remigis officium, quanto dux milite maior,</span><span class="linebreak"></span>
<span class="line">tantum ego te supero. nec non in corpore nostro</span><span class="linebreak"></span>
<span class="line">pectora sunt potiora manu: vigor omnis in illis.</span><span class="linebreak"></span>
<span class="line indent1"><span class="br"></span><span class="lineNumber">370</span><span class="br"></span>“At vos, o proceres, vigili date praemia vestro,</span><span class="linebreak"></span>
<span class="line">proque tot annorum cura, quibus anxius egi,</span><span class="linebreak"></span>
<span class="line">hunc titulum meritis pensandum reddite nostris:</span><span class="linebreak"></span>
<span class="line">iam labor in fine est; obstantia fata removi</span><span class="linebreak"></span>
<span class="line">altaque posse capi faciendo Pergama, cepi.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>per spes nunc socias casuraque moenia Troum</span><span class="linebreak"></span>
<span class="line">perque deos oro, quos hosti nuper ademi,</span><span class="linebreak"></span>
<span class="line">per siquid superest, quod sit sapienter agendum,</span><span class="linebreak"></span>
<span class="line">siquid adhuc audax ex praecipitique petendum est,</span><span class="linebreak"></span>
<span class="line">[si Troiae fatis aliquid restare putatis,]</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>este mei memores! aut si mihi non datis arma,</span><span class="linebreak"></span>
<span class="line">huic date!” et ostendit signum fatale Minervae.</span><span class="linebreak"></span>
<span class="line indent1">Mota manus procerum est, et quid facundia posset,</span><span class="linebreak"></span>
<span class="line">re patuit, fortisque viri tulit arma disertus.</span><span class="linebreak"></span>
</p>
</section><notes></notes></section>