<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Pars secreta domus ebore et testudine cultos</span><span class="linebreak"></span>
<span class="line">tres habuit thalamos, quorum tu, Pandrose, dextrum,</span><span class="linebreak"></span>
<span class="line">Aglauros laevum, medium possederat Herse.</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>quae tenuit laevum, venientem prima notavit</span><span class="linebreak"></span>
<span class="line">Mercurium nomenque dei scitarier ausa est</span><span class="linebreak"></span>
<span class="line">et causam adventus; cui sic respondit Atlantis</span><span class="linebreak"></span>
<span class="line">Pleïonesque nepos “ego sum, qui iussa per auras</span><span class="linebreak"></span>
<span class="line">verba patris porto; pater est mihi Iuppiter ipse.</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>nec fingam causas, tu tantum fida sorori</span><span class="linebreak"></span>
<span class="line">esse velis prolisque meae matertera dici:</span><span class="linebreak"></span>
<span class="line">Herse causa viae; faveas oramus amanti.”</span><span class="linebreak"></span>
<span class="line">adspicit hunc oculis isdem, quibus abdita nuper</span><span class="linebreak"></span>
<span class="line">viderat Aglauros flavae secreta Minervae,</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>proque ministerio magni sibi ponderis aurum</span><span class="linebreak"></span>
<span class="line">postulat: interea tectis excedere cogit.</span><span class="linebreak"></span>
<span class="line indent1">Vertit ad hanc torvi dea bellica luminis orbem</span><span class="linebreak"></span>
<span class="line">et tanto penitus traxit suspiria motu,</span><span class="linebreak"></span>
<span class="line">ut pariter pectus positamque in pectore forti</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>aegida concuteret: subit, hanc arcana profana</span><span class="linebreak"></span>
<span class="line">detexisse manu, tum cum sine matre creatam</span><span class="linebreak"></span>
<span class="line">Lemnicolae stirpem contra data foedera vidit,</span><span class="linebreak"></span>
<span class="line">et gratamque deo fore iam gratamque sorori</span><span class="linebreak"></span>
<span class="line">et ditem sumpto, quod avara poposcerat, auro.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>protinus Invidiae nigro squalentia tabo</span><span class="linebreak"></span>
<span class="line">tecta petit: domus est imis in vallibus huius</span><span class="linebreak"></span>
<span class="line">abdita, sole carens, non ulli pervia vento,</span><span class="linebreak"></span>
<span class="line">tristis et ignavi plenissima frigoris et quae</span><span class="linebreak"></span>
<span class="line">igne vacet semper, caligine semper abundet.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>huc ubi pervenit belli metuenda virago,</span><span class="linebreak"></span>
</p>
</section><notes></notes></section>