<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">colligit amentes et adhuc terrore paventes</span><span class="linebreak"></span>
<span class="line">Phoebus equos stimuloque dolens et verbere saevit</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>(saevit enim) natumque obiectat et inputat illis.</span><span class="linebreak"></span>
<span class="line indent1">At pater omnipotens ingentia moenia caeli</span><span class="linebreak"></span>
<span class="line">circuit et, ne quid labefactum viribus ignis</span><span class="linebreak"></span>
<span class="line">corruat, explorat. quae postquam firma suique</span><span class="linebreak"></span>
<span class="line">roboris esse videt, terras hominumque labores</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>perspicit. Arcadiae tamen est inpensior illi</span><span class="linebreak"></span>
<span class="line">cura suae: fontesque et nondum audentia labi</span><span class="linebreak"></span>
<span class="line">flumina restituit, dat terrae gramina, frondes</span><span class="linebreak"></span>
<span class="line">arboribus, laesasque iubet revirescere silvas.</span><span class="linebreak"></span>
<span class="line">dum redit itque frequens, in virgine Nonacrina</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>haesit, et accepti caluere sub ossibus ignes.</span><span class="linebreak"></span>
<span class="line">non erat huius opus lanam mollire trahendo</span><span class="linebreak"></span>
<span class="line">nec positu variare comas; ubi fibula vestem,</span><span class="linebreak"></span>
<span class="line">vitta coercuerat neglectos alba capillos;</span><span class="linebreak"></span>
<span class="line">et modo leve manu iaculum, modo sumpserat</span><span class="linebreak"></span>
<span class="line indent2">arcum,</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>miles erat Phoebes: nec Maenalon attigit ulla</span><span class="linebreak"></span>
<span class="line">gratior hac Triviae; sed nulla potentia longa est.</span><span class="linebreak"></span>
<span class="line indent1">Ulterius medio spatium sol altus habebat,</span><span class="linebreak"></span>
<span class="line">cum subit illa nemus, quod nulla ceciderat aetas;</span><span class="linebreak"></span>
<span class="line">exuit hic umero pharetram lentosque retendit</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>arcus inque solo, quod texerat herba, iacebat</span><span class="linebreak"></span>
<span class="line">et pictam posita pharetram cervice premebat.</span><span class="linebreak"></span>
<span class="line">Iuppiter ut vidit fessam et custode vacantem,</span><span class="linebreak"></span>
<span class="line">“hoc certe furtum coniunx mea nesciet” inquit,</span><span class="linebreak"></span>
<span class="line">“aut si rescierit, sunt, o sunt iurgia tanti!”</span><span class="linebreak"></span>
</p>
</section><notes></notes></section>