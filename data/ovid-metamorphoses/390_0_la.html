<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vivere miratus, “qui te casusve deusve</span><span class="linebreak"></span>
<span class="line">servat, Achaemenide? cur” inquit “barbara Graium</span><span class="linebreak"></span>
<span class="line">prora vehit? petitur vestra quae terra carina?”</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>talia quaerenti, iam non hirsutus amictu,</span><span class="linebreak"></span>
<span class="line">iam suus et spinis conserto tegmine nullis,</span><span class="linebreak"></span>
<span class="line">fatur Achaemenides: “iterum Polyphemon et illos</span><span class="linebreak"></span>
<span class="line">adspiciam fluidos humano sanguine rictus,</span><span class="linebreak"></span>
<span class="line">hac mihi si potior domus est Ithaceque carina,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>si minus Aenean veneror genitore, nec umquam</span><span class="linebreak"></span>
<span class="line">esse satis potero, praestem licet omnia, gratus.</span><span class="linebreak"></span>
<span class="line">quod loquor et spiro caelumque et sidera solis</span><span class="linebreak"></span>
<span class="line">respicio, possimne ingratus et inmemor esse?</span><span class="linebreak"></span>
<span class="line">ille dedit, quod non anima haec Cyclopis in ora</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>venit, et ut iam nunc lumen vitale relinquam,</span><span class="linebreak"></span>
<span class="line">aut tumulo aut certe non illa condar in alvo.</span><span class="linebreak"></span>
<span class="line">quid mihi tunc animi (nisi si timor abstulit omnem</span><span class="linebreak"></span>
<span class="line">sensum animumque) fuit, cum vos petere alta relictus</span><span class="linebreak"></span>
<span class="line">aequora conspexi? volui inclamare, sed hosti</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>prodere me timui: vestrae quoque clamor Ulixis</span><span class="linebreak"></span>
<span class="line">paene rati nocuit. vidi, cum monte revulsum</span><span class="linebreak"></span>
<span class="line">inmanem scopulum medias permisit in undas;</span><span class="linebreak"></span>
<span class="line">vidi iterum veluti tormenti viribus acta</span><span class="linebreak"></span>
<span class="line">vasta Giganteo iaculantem saxa lacerto</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>et, ne deprimeret fluctus ventusve carinam,</span><span class="linebreak"></span>
<span class="line">pertimui, iam me non esse oblitus in illa.</span><span class="linebreak"></span>
<span class="line">ut vero fuga vos a certa morte reduxit,</span><span class="linebreak"></span>
<span class="line">ille quidem totam gemebundus obambulat Aetnam</span><span class="linebreak"></span>
<span class="line">praetemptatque manu silvas et luminis orbus</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>rupibus incursat foedataque bracchia tabo</span><span class="linebreak"></span>
<span class="line">in mare protendens gentem exsecratur Achivam</span><span class="linebreak"></span>
<span class="line">atque ait: ‘o si quis referat mihi casus Ulixem,</span><span class="linebreak"></span>
</p>
</section><notes></notes></section>