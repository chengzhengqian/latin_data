<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">315</span><span class="br"></span>magna gemelliparae venerantur numina divae;</span><span class="linebreak"></span>
<span class="line">utque fit, a facto propiore priora renarrant.</span><span class="linebreak"></span>
<span class="line">e quibus unus ait: “Lyciae quoque fertilis agris</span><span class="linebreak"></span>
<span class="line">non inpune deam veteres sprevere coloni.</span><span class="linebreak"></span>
<span class="line">res obscura quidem est ignobilitate virorum,</span><span class="linebreak"></span>
<span class="line">mira tamen: vidi praesens stagnumque locumque</span><span class="linebreak"></span>
<span class="line"><span class="br"></span><span class="lineNumber">321</span><span class="br"></span>prodigio notum. nam me iam grandior aevo</span><span class="linebreak"></span>
<span class="line">inpatiensque viae genitor deducere lectos</span><span class="linebreak"></span>
<span class="line">iusserat inde boves gentisque illius eunti</span><span class="linebreak"></span>
<span class="line">ipse ducem dederat, cum quo dum pascua lustro,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>ecce lacu medio sacrorum nigra favilla</span><span class="linebreak"></span>
<span class="line">ara vetus stabat tremulis circumdata cannis.</span><span class="linebreak"></span>
<span class="line">restitit et pavido ‘faveas mihi!’ murmure dixit</span><span class="linebreak"></span>
<span class="line">dux meus, et simili ‘faveas!’ ego murmure dixi.</span><span class="linebreak"></span>
<span class="line">Naiadum Faunine foret tamen ara rogabam</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>indigenaene, dei, cum talia rettulit hospes:</span><span class="linebreak"></span>
<span class="line">‘non hac, o iuvenis, montanum numen in ara est;</span><span class="linebreak"></span>
<span class="line">illa suam vocat hanc, cui quondam regia coniunx</span><span class="linebreak"></span>
<span class="line">orbem interdixit, quam vix erratica Delos</span><span class="linebreak"></span>
<span class="line">orantem accepit tum, cum levis insula nabat;</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>illic incumbens cum Palladis arbore palmae</span><span class="linebreak"></span>
<span class="line">edidit invita geminos Latona noverca.</span><span class="linebreak"></span>
<span class="line">hinc quoque Iunonem fugisse puerpera fertur</span><span class="linebreak"></span>
<span class="line">inque suo portasse sinu, duo numina, natos.</span><span class="linebreak"></span>
<span class="line">iamque Chimaeriferae, cum sol gravis ureret arva,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>finibus in Lyciae longo dea fessa labore</span><span class="linebreak"></span>
</p>
</section><notes></notes></section>