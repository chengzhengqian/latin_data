<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">fluctibus erigitur caelumque aequare videtur</span><span class="linebreak"></span>
<span class="line">pontus et inductas aspergine tangere nubes;</span><span class="linebreak"></span>
<span class="line">et modo, cum fulvas ex imo vertit harenas,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>concolor est illis, Stygia modo nigrior unda,</span><span class="linebreak"></span>
<span class="line">sternitur interdum spumisque sonantibus albet.</span><span class="linebreak"></span>
<span class="line">ipsa quoque his agitur vicibus Trachinia puppis</span><span class="linebreak"></span>
<span class="line">et nunc sublimis veluti de vertice montis</span><span class="linebreak"></span>
<span class="line">despicere in valles imumque Acheronta videtur,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>nunc, ubi demissam curvum circumstetit aequor,</span><span class="linebreak"></span>
<span class="line">suspicere inferno summum de gurgite caelum.</span><span class="linebreak"></span>
<span class="line">saepe dat ingentem fluctu latus icta fragorem</span><span class="linebreak"></span>
<span class="line">nec levius pulsata sonat, quam ferreus olim</span><span class="linebreak"></span>
<span class="line">cum laceras aries balistave concutit arces,</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>utque solent sumptis incursu viribus ire</span><span class="linebreak"></span>
<span class="line">pectore in arma feri protentaque tela leones,</span><span class="linebreak"></span>
<span class="line">sic, ubi se ventis admiserat unda coortis,</span><span class="linebreak"></span>
<span class="line">ibat in alta ratis multoque erat altior illis;</span><span class="linebreak"></span>
<span class="line">iamque labant cunei, spoliataque tegmine cerae</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>rima patet praebetque viam letalibus undis.</span><span class="linebreak"></span>
<span class="line">ecce cadunt largi resolutis nubibus imbres,</span><span class="linebreak"></span>
<span class="line">inque fretum credas totum descendere caelum,</span><span class="linebreak"></span>
<span class="line">inque plagas caeli tumefactum ascendere pontum.</span><span class="linebreak"></span>
<span class="line">vela madent nimbis, et cum caelestibus undis</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>aequoreae miscentur aquae; caret ignibus aether,</span><span class="linebreak"></span>
<span class="line">caecaque nox premitur tenebris hiemisque suisque.</span><span class="linebreak"></span>
<span class="line">discutiunt tamen has praebentque micantia lumen</span><span class="linebreak"></span>
<span class="line">fulmina: fulmineis ardescunt ignibus imbres.</span><span class="linebreak"></span>
<span class="line">dat quoque iam saltus intra cava texta carinae</span><span class="linebreak"></span>
</p>
</section><notes></notes></section>