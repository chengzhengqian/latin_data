<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dat galeam capiti, defenditur aegide pectus,</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>percussamque sua simulat de cuspide terram</span><span class="linebreak"></span>
<span class="line">edere cum bacis fetum canentis olivae;</span><span class="linebreak"></span>
<span class="line">mirarique deos: operis Victoria finis.</span><span class="linebreak"></span>
<span class="line">ut tamen exemplis intellegat aemula laudis,</span><span class="linebreak"></span>
<span class="line">quod pretium speret pro tam furialibus ausis</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>quattuor in partes certamina quattuor addit,</span><span class="linebreak"></span>
<span class="line">clara colore suo, brevibus distincta sigillis:</span><span class="linebreak"></span>
<span class="line">Threiciam Rhodopen habet angulus unus et Haemum,</span><span class="linebreak"></span>
<span class="line">nunc gelidos montes, mortalia corpora quondam,</span><span class="linebreak"></span>
<span class="line">nomina summorum sibi qui tribuere deorum;</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>altera Pygmaeae fatum miserabile matris</span><span class="linebreak"></span>
<span class="line">pars habet: hanc Iuno victam certamine iussit</span><span class="linebreak"></span>
<span class="line">esse gruem populisque suis indicere bellum;</span><span class="linebreak"></span>
<span class="line">pinxit et Antigonen, ausam contendere quondam</span><span class="linebreak"></span>
<span class="line">cum magni consorte Iovis, quam regia Iuno</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>in volucrem vertit, nec profuit Ilion illi</span><span class="linebreak"></span>
<span class="line">Laomedonve pater, sumptis quin candida pennis</span><span class="linebreak"></span>
<span class="line">ipsa sibi plaudat crepitante ciconia rostro;</span><span class="linebreak"></span>
<span class="line">qui superest solus, Cinyran habet angulus orbum;</span><span class="linebreak"></span>
<span class="line">isque gradus templi, natarum membra suarum,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>amplectens saxoque iacens lacrimare videtur.</span><span class="linebreak"></span>
<span class="line">circuit extremas oleis pacalibus oras</span><span class="linebreak"></span>
<span class="line">(is modus est) operisque sua facit arbore finem.</span><span class="linebreak"></span>
<span class="line indent1">Maeonis elusam designat imagine tauri</span><span class="linebreak"></span>
<span class="line">Europam: verum taurum, freta vera putares;</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>ipsa videbatur terras spectare relictas</span><span class="linebreak"></span>
<span class="line">et comites clamare suas tactumque vereri</span><span class="linebreak"></span>
<span class="line">adsilientis aquae timidasque reducere plantas.</span><span class="linebreak"></span>
<span class="line">fecit et Asterien aquila luctante teneri,</span><span class="linebreak"></span>
</p>
</section><notes></notes></section>