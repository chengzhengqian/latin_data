<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et prosternite humi iuvenem magica arma moventem!”</span><span class="linebreak"></span>
<span class="line">incursurus erat: tenuit vestigia tellus,</span><span class="linebreak"></span>
<span class="line">inmotusque silex armataque mansit imago.</span><span class="linebreak"></span>
<span class="line indent1"><span class="br"></span><span class="lineNumber">200</span><span class="br"></span>Hi tamen ex merito poenas subiere, sed unus</span><span class="linebreak"></span>
<span class="line">miles erat Persei: pro quo dum pugnat, Aconteus</span><span class="linebreak"></span>
<span class="line">Gorgone conspecta saxo concrevit oborto;</span><span class="linebreak"></span>
<span class="line">quem ratus Astyages etiamnum vivere, longo</span><span class="linebreak"></span>
<span class="line">ense ferit: sonuit tinnitibus ensis acutis.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>dum stupet Astyages, naturam traxit eandem,</span><span class="linebreak"></span>
<span class="line">marmoreoque manet vultus mirantis in ore.</span><span class="linebreak"></span>
<span class="line">nomina longa mora est media de plebe virorum</span><span class="linebreak"></span>
<span class="line">dicere: bis centum restabant corpora pugnae,</span><span class="linebreak"></span>
<span class="line">Gorgone bis centum riguerunt corpora visa.</span><span class="linebreak"></span>
<span class="line indent1"><span class="br"></span><span class="lineNumber">210</span><span class="br"></span>Paenitet iniusti tum denique Phinea belli;</span><span class="linebreak"></span>
<span class="line">sed quid agat? simulacra videt diversa figuris</span><span class="linebreak"></span>
<span class="line">adgnoscitque suos et nomine quemque vocatum</span><span class="linebreak"></span>
<span class="line">poscit opem credensque parum sibi proxima tangit</span><span class="linebreak"></span>
<span class="line">corpora: marmor erant; avertitur atque ita supplex</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>confessasque manus obliquaque bracchia tendens</span><span class="linebreak"></span>
<span class="line">“vincis” ait, “Perseu! remove tua monstra tuaeque</span><span class="linebreak"></span>
<span class="line">saxificos vultus, quaecumque est, tolle Medusae,</span><span class="linebreak"></span>
<span class="line">tolle, precor! non nos odium regnique cupido</span><span class="linebreak"></span>
<span class="line">conpulit ad bellum, pro coniuge movimus arma!</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>causa fuit meritis melior tua, tempore nostra:</span><span class="linebreak"></span>
<span class="line">non cessisse piget; nihil, o fortissime, praeter</span><span class="linebreak"></span>
<span class="line">hanc animam concede mihi, tua cetera sunto!”</span><span class="linebreak"></span>
<span class="line">talia dicenti neque eum, quem voce rogabat,</span><span class="linebreak"></span>
<span class="line">respicere audenti “quod” ait, “timidissime Phineu,</span><span class="linebreak"></span>
</p>
</section><notes></notes></section>