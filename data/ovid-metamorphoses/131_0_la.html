<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">340</span><span class="br"></span>atque haec percussis subiungit carmina nervis:</span><span class="linebreak"></span>
<span class="line">‘Prima Ceres unco glaebam dimovit aratro,</span><span class="linebreak"></span>
<span class="line">prima dedit fruges alimentaque mitia terris,</span><span class="linebreak"></span>
<span class="line">prima dedit leges; Cereris sunt omnia munus;</span><span class="linebreak"></span>
<span class="line">illa canenda mihi est. utinam modo dicere possim</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>carmina digna dea! certe dea carmine digna est.</span><span class="linebreak"></span>
<span class="line indent1">“‘Vasta giganteis ingesta est insula membris</span><span class="linebreak"></span>
<span class="line">Trinacris et magnis subiectum molibus urguet</span><span class="linebreak"></span>
<span class="line">aetherias ausum sperare Typhoea sedes.</span><span class="linebreak"></span>
<span class="line">nititur ille quidem pugnatque resurgere saepe,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>dextra sed Ausonio manus est subiecta Peloro,</span><span class="linebreak"></span>
<span class="line">laeva, Pachyne, tibi, Lilybaeo crura premuntur,</span><span class="linebreak"></span>
<span class="line">degravat Aetna caput, sub qua resupinus harenas</span><span class="linebreak"></span>
<span class="line">eiectat flammamque ferox vomit ore Typhoeus.</span><span class="linebreak"></span>
<span class="line">saepe remoliri luctatur pondera terrae</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>oppidaque et magnos devolvere corpore montes:</span><span class="linebreak"></span>
<span class="line">inde tremit tellus, et rex pavet ipse silentum,</span><span class="linebreak"></span>
<span class="line">ne pateat latoque solum retegatur hiatu</span><span class="linebreak"></span>
<span class="line">inmissusque dies trepidantes terreat umbras.</span><span class="linebreak"></span>
<span class="line">hanc metuens cladem tenebrosa sede tyrannus</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>exierat curruque atrorum vectus equorum</span><span class="linebreak"></span>
<span class="line">ambibat Siculae cautus fundamina terrae.</span><span class="linebreak"></span>
<span class="line">postquam exploratum satis est loca nulla labare</span><span class="linebreak"></span>
<span class="line">depositoque metu, videt hunc Erycina vagantem</span><span class="linebreak"></span>
<span class="line">monte suo residens natumque amplexa volucrem</span><span class="linebreak"></span>
<span class="line">“arma manusque meae, mea, nate, potentia” dixit,</span><span class="linebreak"></span>
<span class="line"><span class="br"></span><span class="lineNumber">366</span><span class="br"></span>“illa, quibus superas omnes, cape tela, Cupido,</span><span class="linebreak"></span>
</p>
</section><notes></notes></section>