<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">“quod petis hinc, propiore loco, Romane, petisses,</span><span class="linebreak"></span>
<span class="line">et pete nunc propiore loco: nec Apolline vobis,</span><span class="linebreak"></span>
<span class="line">qui minuat luctus, opus est, sed Apolline nato.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>ite bonis avibus prolemque accersite nostram.”</span><span class="linebreak"></span>
<span class="line">iussa dei prudens postquam accepere senatus,</span><span class="linebreak"></span>
<span class="line">quam colat, explorant, iuvenis Phoebeius urbem,</span><span class="linebreak"></span>
<span class="line">quique petant ventis Epidauria litora, mittunt;</span><span class="linebreak"></span>
<span class="line">quae simul incurva missi tetigere carina,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>concilium Graiosque patres adiere, darentque,</span><span class="linebreak"></span>
<span class="line">oravere, deum, qui praesens funera gentis</span><span class="linebreak"></span>
<span class="line">finiat Ausoniae: certas ita dicere sortes.</span><span class="linebreak"></span>
<span class="line">dissidet et variat sententia, parsque negandum</span><span class="linebreak"></span>
<span class="line">non putat auxilium, multi retinere suamque</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>non emittere opem nec numina tradere suadent:</span><span class="linebreak"></span>
<span class="line">dum dubitant, seram pepulere crepuscula lucem;</span><span class="linebreak"></span>
<span class="line">umbraque telluris tenebras induxerat orbi,</span><span class="linebreak"></span>
<span class="line">cum deus in somnis opifer consistere visus</span><span class="linebreak"></span>
<span class="line">ante tuum, Romane, torum, sed qualis in aede</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>esse solet, baculumque tenens agreste sinistra</span><span class="linebreak"></span>
<span class="line">caesariem longae dextra deducere barbae</span><span class="linebreak"></span>
<span class="line">et placido tales emittere pectore voces:</span><span class="linebreak"></span>
<span class="line">“pone metus! veniam simulacraque nostra relinquam.</span><span class="linebreak"></span>
<span class="line">hunc modo serpentem, baculum qui nexibus ambit,</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>perspice et usque nota visu, ut cognoscere possis!</span><span class="linebreak"></span>
<span class="line">vertar in hunc: sed maior ero tantusque videbor,</span><span class="linebreak"></span>
<span class="line">in quantum verti caelestia corpora debent.”</span><span class="linebreak"></span>
<span class="line">extemplo cum voce deus, cum voce deoque</span><span class="linebreak"></span>
<span class="line">somnus abit, somnique fugam lux alma secuta est.</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>postera sidereos aurora fugaverat ignes:</span><span class="linebreak"></span>
</p>
</section><notes></notes></section>