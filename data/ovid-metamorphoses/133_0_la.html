<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et matrem et comites, sed matrem saepius, ore</span><span class="linebreak"></span>
<span class="line">clamat, et ut summa vestem laniarat ab ora,</span><span class="linebreak"></span>
<span class="line">collecti flores tunicis cecidere remissis,</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>tantaque simplicitas puerilibus adfuit annis,</span><span class="linebreak"></span>
<span class="line">haec quoque virgineum movit iactura dolorem.</span><span class="linebreak"></span>
<span class="line">raptor agit currus et nomine quemque vocando</span><span class="linebreak"></span>
<span class="line">exhortatur equos, quorum per colla iubasque</span><span class="linebreak"></span>
<span class="line">excutit obscura tinctas ferrugine habenas,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>perque lacus altos et olentia sulphure fertur</span><span class="linebreak"></span>
<span class="line">stagna Palicorum rupta ferventia terra</span><span class="linebreak"></span>
<span class="line">et qua Bacchiadae, bimari gens orta Corintho,</span><span class="linebreak"></span>
<span class="line">inter inaequales posuerunt moenia portus.</span><span class="linebreak"></span>
<span class="line indent1">“‘Est medium Cyanes et Pisaeae Arethusae,</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>quod coit angustis inclusum cornibus aequor:</span><span class="linebreak"></span>
<span class="line">hic fuit, a cuius stagnum quoque nomine dictum</span><span class="linebreak"></span>
<span class="line indent2">est,</span><span class="linebreak"></span>
<span class="line">inter Sicelidas Cyane celeberrima nymphas.</span><span class="linebreak"></span>
<span class="line">gurgite quae medio summa tenus exstitit alvo</span><span class="linebreak"></span>
<span class="line">adgnovitque deam “ne” c “longius ibitis!” inquit;</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>“non potes invitae Cereris gener esse: roganda,</span><span class="linebreak"></span>
<span class="line">non rapienda fuit. quodsi conponere magnis</span><span class="linebreak"></span>
<span class="line">parva mihi fas est, et me dilexit Anapis;</span><span class="linebreak"></span>
<span class="line">exorata tamen, nec, ut haec, exterrita nupsi.”</span><span class="linebreak"></span>
<span class="line">dixit et in partes diversas bracchia tendens</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>obstitit. haud ultra tenuit Saturnius iram</span><span class="linebreak"></span>
<span class="line">terribilesque hortatus equos in gurgitis ima</span><span class="linebreak"></span>
<span class="line">contortum valido sceptrum regale lacerto</span><span class="linebreak"></span>
<span class="line">condidit; icta viam tellus in Tartara fecit</span><span class="linebreak"></span>
<span class="line">et pronos currus medio cratere recepit.</span><span class="linebreak"></span>
</p>
</section><notes></notes></section>