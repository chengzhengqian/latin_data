<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">incerti, quid agant, proceres ad templa petiti</span><span class="linebreak"></span>
<span class="line">conveniunt operosa dei, quaque ipse morari</span><span class="linebreak"></span>
<span class="line">sede velit, signis caelestibus indicet, orant.</span><span class="linebreak"></span>
<span class="line">vix bene desierant, cum cristis aureus altis</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>in serpente deus praenuntia sibila misit</span><span class="linebreak"></span>
<span class="line">adventuque suo signumque arasque foresque</span><span class="linebreak"></span>
<span class="line">marmoreumque solum fastigiaque aurea movit</span><span class="linebreak"></span>
<span class="line">pectoribusque tenus media sublimis in aede</span><span class="linebreak"></span>
<span class="line">constitit atque oculos circumtulit igne micantes:</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>territa turba pavet, cognovit numina castos</span><span class="linebreak"></span>
<span class="line">evinctus vitta crines albente sacerdos</span><span class="linebreak"></span>
<span class="line">et “deus en, deus est! animis linguisque favete,</span><span class="linebreak"></span>
<span class="line">quisquis ades!” dixit “sis, o pulcherrime, visus</span><span class="linebreak"></span>
<span class="line">utiliter populosque iuves tua sacra colentes!”</span><span class="linebreak"></span>
<span class="line">quisquis adest, iussum veneratur numen, et omnes</span><span class="linebreak"></span>
<span class="line"><span class="br"></span><span class="lineNumber">681</span><span class="br"></span>verba sacerdotis referunt geminata piumque</span><span class="linebreak"></span>
<span class="line">Aeneadae praestant et mente et voce favorem.</span><span class="linebreak"></span>
<span class="line">adnuit his motisque deus rata pignora cristis</span><span class="linebreak"></span>
<span class="line">ter repetita dedit vibrata sibila lingua;</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>tum gradibus nitidis delabitur oraque retro</span><span class="linebreak"></span>
<span class="line">flectit et antiquas abiturus respicit aras</span><span class="linebreak"></span>
<span class="line">adsuetasque domos habitataque templa salutat.</span><span class="linebreak"></span>
<span class="line">inde per iniectis adopertam floribus ingens</span><span class="linebreak"></span>
<span class="line">serpit humum flectitque sinus mediamque per urbem</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>tendit ad incurvo munitos aggere portus.</span><span class="linebreak"></span>
<span class="line">restitit hic agmenque suum turbaeque sequentis</span><span class="linebreak"></span>
<span class="line">officium placido visus dimittere vultu</span><span class="linebreak"></span>
<span class="line">corpus in Ausonia posuit rate: numinis illa</span><span class="linebreak"></span>
</p>
</section><notes></notes></section>