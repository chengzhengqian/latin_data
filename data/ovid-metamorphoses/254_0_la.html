<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Hoc placet, haec dubiam vicit sententia mentem.</span><span class="linebreak"></span>
<span class="line">in latus erigitur cubitoque innixa sinistro</span><span class="linebreak"></span>
<span class="line">“viderit: insanos” inquit “fateamur amores!</span><span class="linebreak"></span>
<span class="line">ei mihi, quo labor? quem mens mea concipit ignem?”</span><span class="linebreak"></span>
<span class="line"><span class="br"></span><span class="lineNumber">521</span><span class="br"></span>et meditata manu componit verba trementi.</span><span class="linebreak"></span>
<span class="line">dextra tenet ferrum, vacuam tenet altera ceram.</span><span class="linebreak"></span>
<span class="line">incipit et dubitat, scribit damnatque tabellas,</span><span class="linebreak"></span>
<span class="line">et notat et delet, mutat culpatque probatque</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>inque vicem sumptas ponit positasque resumit.</span><span class="linebreak"></span>
<span class="line">quid velit ignorat; quicquid factura videtur,</span><span class="linebreak"></span>
<span class="line">displicet. in vultu est audacia mixta pudori.</span><span class="linebreak"></span>
<span class="line">scripta “soror” fuerat; visum est delere sororem</span><span class="linebreak"></span>
<span class="line">verbaque correctis incidere talia ceris:</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>“quam, nisi tu dederis, non est habitura salutem,</span><span class="linebreak"></span>
<span class="line">hanc tibi mittit amans: pudet, a, pudet edere nomen,</span><span class="linebreak"></span>
<span class="line">et si quid cupiam quaeris, sine nomine vellem</span><span class="linebreak"></span>
<span class="line">posset agi mea causa meo, nec cognita Byblis</span><span class="linebreak"></span>
<span class="line">ante forem, quam spes votorum certa fuisset.</span><span class="linebreak"></span>
<span class="line indent1"><span class="br"></span><span class="lineNumber">535</span><span class="br"></span>“Esse quidem laesi poterat tibi pectoris index</span><span class="linebreak"></span>
<span class="line">et color et macies et vultus et umida saepe</span><span class="linebreak"></span>
<span class="line">lumina nec causa suspiria mota patenti</span><span class="linebreak"></span>
<span class="line">et crebri amplexus, et quae, si forte notasti,</span><span class="linebreak"></span>
<span class="line">oscula sentiri non esse sororia possent.</span><span class="linebreak"></span>
<span class="line">ipsa tamen, quamvis animo grave vulnus habebam,</span><span class="linebreak"></span>
<span class="line"><span class="br"></span><span class="lineNumber">541</span><span class="br"></span>quamvis intus erat furor igneus, omnia feci</span><span class="linebreak"></span>
<span class="line">(sunt mihi di testes), ut tandem sanior essem,</span><span class="linebreak"></span>
<span class="line">pugnavique diu violenta Cupidinis arma</span><span class="linebreak"></span>
<span class="line">effugere infelix, et plus, quam ferre puellam</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>posse putes, ego dura tuli. superata fateri</span><span class="linebreak"></span>
</p>
</section><notes></notes></section>