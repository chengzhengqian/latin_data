<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Hinc se sustulerat paribus caducifer alis,</span><span class="linebreak"></span>
<span class="line">Munychiosque volans agros gratamque Minervae</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>despectabat humum cultique arbusta Lycei.</span><span class="linebreak"></span>
<span class="line">illa forte die castae de more puellae</span><span class="linebreak"></span>
<span class="line">vertice supposito festas in Palladis arces</span><span class="linebreak"></span>
<span class="line">pura coronatis portabant sacra canistris.</span><span class="linebreak"></span>
<span class="line">inde revertentes deus adspicit ales iterque</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>non agit in rectum, sed in orbem curvat eundem:</span><span class="linebreak"></span>
<span class="line">ut volucris visis rapidissima miluus extis,</span><span class="linebreak"></span>
<span class="line">dum timet et densi circumstant sacra ministri,</span><span class="linebreak"></span>
<span class="line">flectitur in gyrum nec longius audet abire</span><span class="linebreak"></span>
<span class="line">spemque suam motis avidus circumvolat alis,</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>sic super Actaeas agilis Cyllenius arces</span><span class="linebreak"></span>
<span class="line">inclinat cursus et easdem circinat auras.</span><span class="linebreak"></span>
<span class="line">quanto splendidior quam cetera sidera fulget</span><span class="linebreak"></span>
<span class="line">Lucifer, et quanto quam Lucifer aurea Phoebe,</span><span class="linebreak"></span>
<span class="line">tanto virginibus praestantior omnibus Herse</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>ibat eratque decus pompae comitumque suarum.</span><span class="linebreak"></span>
<span class="line">obstipuit forma Iove natus et aethere pendens</span><span class="linebreak"></span>
<span class="line">non secus exarsit, quam cum Balearica plumbum</span><span class="linebreak"></span>
<span class="line">funda iacit: volat illud et incandescit eundo</span><span class="linebreak"></span>
<span class="line">et, quos non habuit, sub nubibus invenit ignes.</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>vertit iter caeloque petit terrena relicto</span><span class="linebreak"></span>
<span class="line">nec se dissimulat: tanta est fiducia formae.</span><span class="linebreak"></span>
<span class="line">quae quamquam iusta est, cura tamen adiuvat illam</span><span class="linebreak"></span>
<span class="line">permulcetque comas chlamydemque, ut pendeat apte,</span><span class="linebreak"></span>
<span class="line">collocat, ut limbus totumque adpareat aurum,</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>ut teres in dextra, qua somnos ducit et arcet,</span><span class="linebreak"></span>
<span class="line">virga sit, ut tersis niteant talaria plantis.</span><span class="linebreak"></span>
</p>
</section><notes></notes></section>