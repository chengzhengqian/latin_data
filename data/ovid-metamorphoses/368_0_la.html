<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">credidit Odrysius praedaeque adsuetus amore</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>in secreta venit: tum blando callidus ore</span><span class="linebreak"></span>
<span class="line">“tolle moras, Hecabe,” dixit “da munera nato!</span><span class="linebreak"></span>
<span class="line">omne fore illius, quod das, quod et ante dedisti,</span><span class="linebreak"></span>
<span class="line">per superos iuro.” spectat truculenta loquentem</span><span class="linebreak"></span>
<span class="line">falsaque iurantem tumidaque exaestuat ira</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>atque ita correpto captivarum agmina matrum</span><span class="linebreak"></span>
<span class="line">invocat et digitos in perfida lumina condit</span><span class="linebreak"></span>
<span class="line">expellitque genis oculos (facit ira potentem)</span><span class="linebreak"></span>
<span class="line">inmergitque manus foedataque sanguine sonti</span><span class="linebreak"></span>
<span class="line">non lumen (neque enim superest), loca luminis haurit.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>clade sui Thracum gens inritata tyranni</span><span class="linebreak"></span>
<span class="line">Troada telorum lapidumque incessere iactu</span><span class="linebreak"></span>
<span class="line">coepit, at haec missum rauco cum murmure saxum</span><span class="linebreak"></span>
<span class="line">morsibus insequitur rictuque in verba parato</span><span class="linebreak"></span>
<span class="line">latravit, conata loqui: locus exstat et ex re</span><span class="linebreak"></span>
<span class="line">nomen habet, veterumque diu memor illa malorum</span><span class="linebreak"></span>
<span class="line"><span class="br"></span><span class="lineNumber">571</span><span class="br"></span>tum quoque Sithonios ululavit maesta per agros.</span><span class="linebreak"></span>
<span class="line">illius Troasque suos hostesque Pelasgos,</span><span class="linebreak"></span>
<span class="line">illius fortuna deos quoque moverat omnes,</span><span class="linebreak"></span>
<span class="line">sic omnes, ut et ipsa Iovis coniunxque sororque</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>eventus Hecaben meruisse negaverit illos.</span><span class="linebreak"></span>
<span class="line indent1">Non vacat Aurorae, quamquam isdem faverat armis,</span><span class="linebreak"></span>
<span class="line">cladibus et casu Troiaeque Hecabesque moveri.</span><span class="linebreak"></span>
<span class="line">cura deam propior luctusque domesticus angit</span><span class="linebreak"></span>
<span class="line">Memnonis amissi, Phrygiis quem lutea campis</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>vidit Achillea pereuntem cuspide mater;</span><span class="linebreak"></span>
<span class="line">vidit, et ille color, quo matutina rubescunt</span><span class="linebreak"></span>
</p>
</section><notes></notes></section>