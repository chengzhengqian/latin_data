<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">detulit aura preces ad me non invida blandas:</span><span class="linebreak"></span>
<span class="line">motaque sum, fateor, nec opis mora longa dabatur.</span><span class="linebreak"></span>
<span class="line">est ager, indigenae Tamasenum nomine dicunt,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>telluris Cypriae pars optima, quem mihi prisci</span><span class="linebreak"></span>
<span class="line">sacravere senes templisque accedere dotem</span><span class="linebreak"></span>
<span class="line">hanc iussere meis; medio nitet arbor in arvo,</span><span class="linebreak"></span>
<span class="line">fulva comas, fulvo ramis crepitantibus auro:</span><span class="linebreak"></span>
<span class="line">hinc tria forte mea veniens decerpta ferebam</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>aurea poma manu nullique videnda nisi ipsi</span><span class="linebreak"></span>
<span class="line">Hippomenen adii docuique, quis usus in illis.</span><span class="linebreak"></span>
<span class="line">signa tubae dederant, cum carcere pronus uterque</span><span class="linebreak"></span>
<span class="line">emicat et summam celeri pede libat harenam:</span><span class="linebreak"></span>
<span class="line">posse putes illos sicco freta radere passu</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>et segetis canae stantes percurrere aristas.</span><span class="linebreak"></span>
<span class="line">adiciunt animos iuveni clamorque favorque</span><span class="linebreak"></span>
<span class="line">verbaque dicentum “nunc, nunc incumbere tempus!</span><span class="linebreak"></span>
<span class="line">Hippomene, propera! nunc viribus utere totis!</span><span class="linebreak"></span>
<span class="line">pelle moram: vinces!” dubium, Megareius heros</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>gaudeat an virgo magis his Schoeneia dictis.</span><span class="linebreak"></span>
<span class="line">o quotiens, cum iam posset transire, morata est</span><span class="linebreak"></span>
<span class="line">spectatosque diu vultus invita reliquit!</span><span class="linebreak"></span>
<span class="line">aridus e lasso veniebat anhelitus ore,</span><span class="linebreak"></span>
<span class="line">metaque erat longe: tum denique de tribus unum</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>fetibus arboreis proles Neptunia misit.</span><span class="linebreak"></span>
<span class="line">obstipuit virgo nitidique cupidine pomi</span><span class="linebreak"></span>
<span class="line">declinat cursus aurumque volubile tollit;</span><span class="linebreak"></span>
<span class="line">praeterit Hippomenes: resonant spectacula plausu.</span><span class="linebreak"></span>
</p>
</section><notes></notes></section>