<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ut tamen ingratos in pectora fudit odores</span><span class="linebreak"></span>
<span class="line">et dedit amplexus iniustaque iusta peregit,</span><span class="linebreak"></span>
<span class="line">non tulit in cineres labi sua Phoebus eosdem</span><span class="linebreak"></span>
<span class="line">semina, sed natum flammis uteroque parentis</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>eripuit geminique tulit Chironis in antrum,</span><span class="linebreak"></span>
<span class="line">sperantemque sibi non falsae praemia linguae</span><span class="linebreak"></span>
<span class="line">inter aves albas vetuit consistere corvum.</span><span class="linebreak"></span>
<span class="line indent1">Semifer interea divinae stirpis alumno</span><span class="linebreak"></span>
<span class="line">laetus erat mixtoque oneri gaudebat honore;</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>ecce venit rutilis umeros protecta capillis</span><span class="linebreak"></span>
<span class="line">filia centauri, quam quondam nympha Chariclo</span><span class="linebreak"></span>
<span class="line">fluminis in rapidi ripis enixa vocavit</span><span class="linebreak"></span>
<span class="line">Ocyroen: non haec artes contenta paternas</span><span class="linebreak"></span>
<span class="line">edidicisse fuit, fatorum arcana canebat.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>ergo ubi vaticinos concepit mente furores</span><span class="linebreak"></span>
<span class="line">incaluitque deo, quem clausum pectore habebat,</span><span class="linebreak"></span>
<span class="line">adspicit infantem “toto” que “salutifer orbi</span><span class="linebreak"></span>
<span class="line">cresce, puer!” dixit; “tibi se mortalia saepe</span><span class="linebreak"></span>
<span class="line">corpora debebunt, animas tibi reddere ademptas</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>fas erit, idque semel dis indignantibus ausus</span><span class="linebreak"></span>
<span class="line">posse dare hoc iterum flamma prohibebere avita,</span><span class="linebreak"></span>
<span class="line">eque deo corpus fies exsangue deusque,</span><span class="linebreak"></span>
<span class="line">qui modo corpus eras, et bis tua fata novabis.</span><span class="linebreak"></span>
<span class="line">tu quoque, care pater, nunc inmortalis et aevis</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>omnibus ut maneas nascendi lege creatus,</span><span class="linebreak"></span>
<span class="line">posse mori cupies, tum cum cruciabere dirae</span><span class="linebreak"></span>
<span class="line">sanguine serpentis per saucia membra recepto;</span><span class="linebreak"></span>
<span class="line">teque ex aeterno patientem numina mortis</span><span class="linebreak"></span>
</p>
</section><notes></notes></section>