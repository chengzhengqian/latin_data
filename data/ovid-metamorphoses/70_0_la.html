<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">quosque referre mora est: ea turba cupidine praedae</span><span class="linebreak"></span>
<span class="line"><span class="br"></span><span class="lineNumber">226</span><span class="br"></span>per rupes scopulosque adituque carentia saxa,</span><span class="linebreak"></span>
<span class="line">quaque est difficilis quaque est via nulla, sequuntur.</span><span class="linebreak"></span>
<span class="line">ille fugit per quae fuerat loca saepe secutus,</span><span class="linebreak"></span>
<span class="line">heu! famulos fugit ipse suos. clamare libebat:</span><span class="linebreak"></span>
<span class="line">“Actaeon ego sum: dominum cognoscite vestrum!”</span><span class="linebreak"></span>
<span class="line"><span class="br"></span><span class="lineNumber">231</span><span class="br"></span>verba animo desunt; resonat latratibus aether.</span><span class="linebreak"></span>
<span class="line">prima Melanchaetes in tergo vulnera fecit,</span><span class="linebreak"></span>
<span class="line">proxima Theridamas, Oresitrophos haesit in armo:</span><span class="linebreak"></span>
<span class="line">tardius exierant, sed per conpendia montis</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>anticipata via est; dominum retinentibus illis,</span><span class="linebreak"></span>
<span class="line">cetera turba coit confertque in corpore dentes.</span><span class="linebreak"></span>
<span class="line">iam loca vulneribus desunt; gemit ille sonumque,</span><span class="linebreak"></span>
<span class="line">etsi non hominis, quem non tamen edere possit</span><span class="linebreak"></span>
<span class="line">cervus, habet maestisque replet iuga nota querellis</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>et genibus pronis supplex similisque roganti</span><span class="linebreak"></span>
<span class="line">circumfert tacitos tamquam sua bracchia vultus.</span><span class="linebreak"></span>
<span class="line">at comites rapidum solitis hortatibus agmen</span><span class="linebreak"></span>
<span class="line">ignari instigant oculisque Actaeona quaerunt</span><span class="linebreak"></span>
<span class="line">et velut absentem certatim Actaeona clamant</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>(ad nomen caput ille refert) et abesse queruntur</span><span class="linebreak"></span>
<span class="line">nec capere oblatae segnem spectacula praedae.</span><span class="linebreak"></span>
<span class="line">vellet abesse quidem, sed adest; velletque videre,</span><span class="linebreak"></span>
<span class="line">non etiam sentire canum fera facta suorum.</span><span class="linebreak"></span>
<span class="line">undique circumstant, mersisque in corpore rostris</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>dilacerant falsi dominum sub imagine cervi,</span><span class="linebreak"></span>
</p>
</section><notes></notes></section>