<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">noverat ante alios faciem ducis Europaei,</span><span class="linebreak"></span>
<span class="line">plus etiam, quam nosse sat est: hac iudice Minos,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>seu caput abdiderat cristata casside pennis,</span><span class="linebreak"></span>
<span class="line">in galea formosus erat; seu sumpserat aere</span><span class="linebreak"></span>
<span class="line">fulgentem clipeum, clipeum sumpsisse decebat;</span><span class="linebreak"></span>
<span class="line">torserat adductis hastilia lenta lacertis:</span><span class="linebreak"></span>
<span class="line">laudabat virgo iunctam cum viribus artem;</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>inposito calamo patulos sinuaverat arcus:</span><span class="linebreak"></span>
<span class="line">sic Phoebum sumptis iurabat stare sagittis;</span><span class="linebreak"></span>
<span class="line">cum vero faciem dempto nudaverat aere</span><span class="linebreak"></span>
<span class="line">purpureusque albi stratis insignia pictis</span><span class="linebreak"></span>
<span class="line">terga premebat equi spumantiaque ora regebat,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>vix sua, vix sanae virgo Niseia compos</span><span class="linebreak"></span>
<span class="line">mentis erat: felix iaculum, quod tangeret ille,</span><span class="linebreak"></span>
<span class="line">quaeque manu premeret, felicia frena vocabat.</span><span class="linebreak"></span>
<span class="line">impetus est illi, liceat modo, ferre per agmen</span><span class="linebreak"></span>
<span class="line">virgineos hostile gradus, est impetus illi</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>turribus e summis in Cnosia mittere corpus</span><span class="linebreak"></span>
<span class="line">castra vel aeratas hosti recludere portas,</span><span class="linebreak"></span>
<span class="line">vel siquid Minos aliud velit. utque sedebat</span><span class="linebreak"></span>
<span class="line">candida Dictaei spectans tentoria regis,</span><span class="linebreak"></span>
<span class="line">“laeter,” ait “doleamne geri lacrimabile bellum,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>in dubio est; doleo, quod Minos hostis amanti est.</span><span class="linebreak"></span>
<span class="line">sed nisi bella forent, numquam mihi cognitus esset!</span><span class="linebreak"></span>
<span class="line">me tamen accepta poterat deponere bellum</span><span class="linebreak"></span>
<span class="line">obside: me comitem, me pacis pignus haberet.</span><span class="linebreak"></span>
<span class="line">si quae te peperit, talis, pulcherrime regum,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>qualis es ipse, fuit, merito deus arsit in illa.</span><span class="linebreak"></span>
<span class="line">o ego ter felix, si pennis lapsa per auras</span><span class="linebreak"></span>
<span class="line">Cnosiaci possem castris insistere regis</span><span class="linebreak"></span>
<span class="line">fassaque me flammasque meas, qua dote, rogarem,</span><span class="linebreak"></span>
</p>
</section><notes></notes></section>