<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">creditur, egregius forma, quam divite cultu</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>augebat, bis adhuc octonis integer annis,</span><span class="linebreak"></span>
<span class="line">indutus chlamydem Tyriam, quam limbus obibat</span><span class="linebreak"></span>
<span class="line">aureus; ornabant aurata monilia collum</span><span class="linebreak"></span>
<span class="line">et madidos murra curvum crinale capillos;</span><span class="linebreak"></span>
<span class="line">ille quidem iaculo quamvis distantia misso</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>figere doctus erat, sed tendere doctior arcus.</span><span class="linebreak"></span>
<span class="line">tum quoque lenta manu flectentem cornua Perseus</span><span class="linebreak"></span>
<span class="line">stipite, qui media positus fumabat in ara,</span><span class="linebreak"></span>
<span class="line">perculit et fractis confudit in ossibus ora.</span><span class="linebreak"></span>
<span class="line indent1">Hunc ubi laudatos iactantem in sanguine vultus</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Assyrius vidit Lycabas, iunctissimus illi</span><span class="linebreak"></span>
<span class="line">et comes et veri non dissimulator amoris,</span><span class="linebreak"></span>
<span class="line">postquam exhalantem sub acerbo vulnere vitam</span><span class="linebreak"></span>
<span class="line">deploravit Athin, quos ille tetenderat arcus</span><span class="linebreak"></span>
<span class="line">arripit et “mecum tibi sint certamina!” dixit;</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>“nec longum pueri fato laetabere, quo plus</span><span class="linebreak"></span>
<span class="line">invidiae quam laudis habes.” haec omnia nondum</span><span class="linebreak"></span>
<span class="line">dixerat: emicuit nervo penetrabile telum</span><span class="linebreak"></span>
<span class="line">vitatumque tamen sinuosa veste pependit.</span><span class="linebreak"></span>
<span class="line">vertit in hunc harpen spectatam caede Medusae</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Acrisioniades adigitque in pectus; at ille</span><span class="linebreak"></span>
<span class="line">iam moriens oculis sub nocte natantibus atra</span><span class="linebreak"></span>
<span class="line">circumspexit Athin seque adclinavit ad illum</span><span class="linebreak"></span>
<span class="line">et tulit ad manes iunctae solacia mortis.</span><span class="linebreak"></span>
<span class="line indent1">Ecce Syenites, genitus Metione, Phorbas</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>et Libys Amphimedon, avidi committere pugman,</span><span class="linebreak"></span>
<span class="line">sanguine, quo late tellus madefacta tepebat,</span><span class="linebreak"></span>
<span class="line">conciderant lapsi; surgentibus obstitit ensis,</span><span class="linebreak"></span>
<span class="line">alterius costis, iugulo Phorbantis adactus.</span><span class="linebreak"></span>
</p>
</section><notes></notes></section>