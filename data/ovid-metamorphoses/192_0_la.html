<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">595</span><span class="br"></span>haud exspectato ceciderunt vulnere tauri!</span><span class="linebreak"></span>
<span class="line">ipse ego sacra Iovi pro me patriaque tribusque</span><span class="linebreak"></span>
<span class="line">cum facerem natis, mugitus victima diros</span><span class="linebreak"></span>
<span class="line">edidit et subito conlapsa sine ictibus ullis</span><span class="linebreak"></span>
<span class="line">exiguo tinxit subiectos sanguine cultros.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>exta quoque aegra notas veri monitusque deorum</span><span class="linebreak"></span>
<span class="line">perdiderant: tristes penetrant ad viscera morbi.</span><span class="linebreak"></span>
<span class="line">ante sacros vidi proiecta cadavera postes,</span><span class="linebreak"></span>
<span class="line">ante ipsas, quo mors foret invidiosior, aras.</span><span class="linebreak"></span>
<span class="line">pars animam laqueo claudunt mortisque timorem</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>morte fugant ultroque vocant venientia fata.</span><span class="linebreak"></span>
<span class="line">corpora missa neci nullis de more feruntur</span><span class="linebreak"></span>
<span class="line">funeribus (neque enim capiebant funera portae):</span><span class="linebreak"></span>
<span class="line">aut inhumata premunt terras aut dantur in altos</span><span class="linebreak"></span>
<span class="line">indotata rogos; et iam reverentia nulla est,</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>deque rogis pugnant alienisque ignibus ardent.</span><span class="linebreak"></span>
<span class="line">qui lacriment, desunt, indefletaeque vagantur</span><span class="linebreak"></span>
<span class="line">natorumque patrumque animae iuvenumque senumque,</span><span class="linebreak"></span>
<span class="line">nec locus in tumulos, nec sufficit arbor in ignes.</span><span class="linebreak"></span>
<span class="line indent1">Attonitus tanto miserarum turbine rerum,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>‘Iuppiter o!’ dixi, ‘si te non falsa loquuntur</span><span class="linebreak"></span>
<span class="line">dicta sub amplexus Aeginae Asopidos isse,</span><span class="linebreak"></span>
<span class="line">nec te, magne pater, nostri pudet esse parentem,</span><span class="linebreak"></span>
<span class="line">aut mihi redde meos aut me quoque conde sepulcro!’</span><span class="linebreak"></span>
<span class="line">ille notam fulgore dedit tonitruque secundo.</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>‘accipio sintque ista precor felicia mentis</span><span class="linebreak"></span>
<span class="line">signa tuae!’ dixi, ‘quod das mihi, pigneror omen.’</span><span class="linebreak"></span>
<span class="line">forte fuit iuxta patulis rarissima ramis</span><span class="linebreak"></span>
<span class="line">sacra Iovi quercus de semine Dodonaeo;</span><span class="linebreak"></span>
</p>
</section><notes></notes></section>