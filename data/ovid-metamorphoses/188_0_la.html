<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">475</span><span class="br"></span>turba ruit tantaeque virum cognoscere famae</span><span class="linebreak"></span>
<span class="line">expetit; occurrunt illi Telamonque minorque</span><span class="linebreak"></span>
<span class="line">quam Telamon Peleus et proles tertia Phocus;</span><span class="linebreak"></span>
<span class="line">ipse quoque egreditur tardus gravitate senili</span><span class="linebreak"></span>
<span class="line">Aeacus et, quae sit veniendi causa, requirit.</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>admonitus patrii luctus suspirat et illi</span><span class="linebreak"></span>
<span class="line">dicta refert rector populorum talia centum:</span><span class="linebreak"></span>
<span class="line">“arma iuves oro pro gnato sumpta piaeque</span><span class="linebreak"></span>
<span class="line">pars sis militiae; tumulo solacia posco.”</span><span class="linebreak"></span>
<span class="line">huic Asopiades “petis inrita” dixit “et urbi</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>non facienda meae; neque enim coniunctior ulla</span><span class="linebreak"></span>
<span class="line">Cecropidis est hac tellus: ea foedera nobis.”</span><span class="linebreak"></span>
<span class="line">tristis abit “stabunt” que “tibi tua foedera magno”</span><span class="linebreak"></span>
<span class="line">dixit et utilius bellum putat esse minari</span><span class="linebreak"></span>
<span class="line">quam gerere atque suas ibi praeconsumere vires.</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>classis ab Oenopiis etiamnum Lyctia muris</span><span class="linebreak"></span>
<span class="line">spectari poterat, cum pleno concita velo</span><span class="linebreak"></span>
<span class="line">Attica puppis adest in portusque intrat amicos,</span><span class="linebreak"></span>
<span class="line">quae Cephalum patriaeque simul mandata ferebat.</span><span class="linebreak"></span>
<span class="line">Aeacidae longo iuvenes post tempore visum</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>agnovere tamen Cephalum dextrasque dedere</span><span class="linebreak"></span>
<span class="line">inque patris duxere domum: spectabilis heros</span><span class="linebreak"></span>
<span class="line">et veteris retinens etiamnum pignora formae</span><span class="linebreak"></span>
<span class="line">ingreditur ramumque tenens popularis olivae</span><span class="linebreak"></span>
<span class="line">a dextra laevaque duos aetate minores</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>maior habet, Clyton et Buten, Pallante creatos.</span><span class="linebreak"></span>
<span class="line indent1">Postquam congressus primi sua verba tulerunt,</span><span class="linebreak"></span>
<span class="line">Cecropidae Cephalus peragit mandata rogatque</span><span class="linebreak"></span>
<span class="line">auxilium foedusque refert et iura parentum,</span><span class="linebreak"></span>
<span class="line">imperiumque peti totius Achaidos addit.</span><span class="linebreak"></span>
</p>
</section><notes></notes></section>