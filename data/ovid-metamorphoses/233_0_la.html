<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">865</span><span class="br"></span>gurgite ab hoc flexi studioque operatus inhaesi,</span><span class="linebreak"></span>
<span class="line">quoque minus dubites, sic has deus aequoris artes</span><span class="linebreak"></span>
<span class="line">adiuvet, ut nemo iamdudum litore in isto,</span><span class="linebreak"></span>
<span class="line">me tamen excepto, nec femina constitit ulla.’</span><span class="linebreak"></span>
<span class="line">credidit et verso dominus pede pressit harenam</span><span class="linebreak"></span>
<span class="line"><span class="br"></span><span class="lineNumber">870</span><span class="br"></span>elususque abiit: illi sua reddita forma est.</span><span class="linebreak"></span>
<span class="line">ast ubi habere suam transformia corpora sensit,</span><span class="linebreak"></span>
<span class="line">saepe pater dominis Triopeida tradit, at illa</span><span class="linebreak"></span>
<span class="line">nunc equa, nunc ales, modo bos, modo cervus abibat</span><span class="linebreak"></span>
<span class="line">praebebatque avido non iusta alimenta parenti.</span><span class="linebreak"></span>
<span class="line">vis tamen illa mali postquam consumpserat omnem</span><span class="linebreak"></span>
<span class="line"><span class="br"></span><span class="lineNumber">876</span><span class="br"></span>materiam derantque gravi nova pabula morbo,</span><span class="linebreak"></span>
<span class="line">ipse suos artus lacerans divellere morsu</span><span class="linebreak"></span>
<span class="line">coepit et infelix minuendo corpus alebat.—</span><span class="linebreak"></span>
<span class="line indent1">“Quid moror externis? etiam mihi nempe novandi</span><span class="linebreak"></span>
<span class="line indent2">est</span><span class="linebreak"></span>
<span class="line"><span class="br"></span><span class="lineNumber">880</span><span class="br"></span>corporis, o iuvenis, numero finita, potestas.</span><span class="linebreak"></span>
<span class="line">nam modo, qui nunc sum, videor, modo flector in</span><span class="linebreak"></span>
<span class="line indent2">anguem,</span><span class="linebreak"></span>
<span class="line">armenti modo dux vires in cornua sumo,—</span><span class="linebreak"></span>
<span class="line">cornua, dum potui. nunc pars caret altera telo</span><span class="linebreak"></span>
<span class="line">frontis, ut ipse vides.” gemitus sunt verba secuti.</span><span class="linebreak"></span>
</p>
</section><notes></notes></section>