<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">solaque naiadum celeri non nota Dianae.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>saepe suas illi fama est dixisse sorores</span><span class="linebreak"></span>
<span class="line">‘Salmaci, vel iaculum vel pictas sume pharetras</span><span class="linebreak"></span>
<span class="line">et tua cum duris venatibus otia misce!’</span><span class="linebreak"></span>
<span class="line">nec iaculum sumit nec pictas illa pharetras,</span><span class="linebreak"></span>
<span class="line">nec sua cum duris venatibus otia miscet,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>sed modo fonte suo formosos perluit artus,</span><span class="linebreak"></span>
<span class="line">saepe Cytoriaco deducit pectine crines</span><span class="linebreak"></span>
<span class="line">et, quid se deceat, spectatas consulit undas;</span><span class="linebreak"></span>
<span class="line">nunc perlucenti circumdata corpus amictu</span><span class="linebreak"></span>
<span class="line">mollibus aut foliis aut mollibus incubat herbis,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>saepe legit flores. et tum quoque forte legebat,</span><span class="linebreak"></span>
<span class="line">cum puerum vidit visumque optavit habere.</span><span class="linebreak"></span>
<span class="line indent1">“Nec tamen ante adiit, etsi properabat adire,</span><span class="linebreak"></span>
<span class="line">quam se conposuit, quam circumspexit amictus</span><span class="linebreak"></span>
<span class="line">et finxit vultum et meruit formosa videri.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>tunc sic orsa loqui: ‘puer o dignissime credi</span><span class="linebreak"></span>
<span class="line">esse deus, seu tu deus es, potes esse Cupido,</span><span class="linebreak"></span>
<span class="line">sive es mortalis, qui te genuere, beati,</span><span class="linebreak"></span>
<span class="line">et frater felix, et fortunata profecto,</span><span class="linebreak"></span>
<span class="line">si qua tibi soror est, et quae dedit ubera nutrix;</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>sed longe cunctis longeque beatior illa,</span><span class="linebreak"></span>
<span class="line">si qua tibi sponsa est, si quam dignabere taeda.</span><span class="linebreak"></span>
<span class="line">haec tibi sive aliqua est, mea sit furtiva voluptas,</span><span class="linebreak"></span>
<span class="line">seu nulla est, ego sim, thalamumque ineamus</span><span class="linebreak"></span>
<span class="line indent2">eundem.’</span><span class="linebreak"></span>
<span class="line">nais ab his tacuit. pueri rubor ora notavit;</span><span class="linebreak"></span>
<span class="line">nescit, enim, quid amor; sed et erubuisse decebat:</span><span class="linebreak"></span>
<span class="line"><span class="br"></span><span class="lineNumber">331</span><span class="br"></span>hic color aprica pendentibus arbore pomis</span><span class="linebreak"></span>
<span class="line">aut ebori tincto est aut sub candore rubenti,</span><span class="linebreak"></span>
<span class="line">cum frustra resonant aera auxiliaria, lunae.</span><span class="linebreak"></span>
<span class="line">poscenti nymphae sine fine sororia saltem</span><span class="linebreak"></span>
</p>
</section><notes></notes></section>