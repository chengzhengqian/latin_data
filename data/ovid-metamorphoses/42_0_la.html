<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">munera, dant lacrimas, et caesae pectora palmis</span><span class="linebreak"></span>
<span class="line">non auditurum miseras Phaethonta querellas</span><span class="linebreak"></span>
<span class="line">nocte dieque vocant adsternunturque sepulcro.</span><span class="linebreak"></span>
<span class="line">luna quater iunctis inplerat cornibus orbem;</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>illae more suo (nam morem fecerat usus)</span><span class="linebreak"></span>
<span class="line">plangorem dederant: e quis Phaethusa, sororum</span><span class="linebreak"></span>
<span class="line">maxima, cum vellet terra procumbere, questa est</span><span class="linebreak"></span>
<span class="line">deriguisse pedes; ad quam conata venire</span><span class="linebreak"></span>
<span class="line">candida Lampetie subita radice retenta est;</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>tertia, cum crinem manibus laniare pararet,</span><span class="linebreak"></span>
<span class="line">avellit frondes; haec stipite crura teneri,</span><span class="linebreak"></span>
<span class="line">illa dolet fieri longos sua bracchia ramos,</span><span class="linebreak"></span>
<span class="line">dumque ea mirantur, conplectitur inguina cortex</span><span class="linebreak"></span>
<span class="line">perque gradus uterum pectusque umerosque manusque</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>ambit, et exstabant tantum ora vocantia matrem.</span><span class="linebreak"></span>
<span class="line">quid faciat mater, nisi, quo trahat inpetus illam,</span><span class="linebreak"></span>
<span class="line">huc eat atque illuc et, dum licet, oscula iungat?</span><span class="linebreak"></span>
<span class="line">non satis est: truncis avellere corpora temptat</span><span class="linebreak"></span>
<span class="line">et teneros manibus ramos abrumpit, at inde</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>sanguineae manant tamquam de vulnere guttae.</span><span class="linebreak"></span>
<span class="line">“parce, precor, mater,” quaecumque est saucia, clamat,</span><span class="linebreak"></span>
<span class="line">“parce, precor: nostrum laceratur in arbore corpus</span><span class="linebreak"></span>
<span class="line">iamque vale”—cortex in verba novissima venit.</span><span class="linebreak"></span>
<span class="line">inde fluunt lacrimae, stillataque sole rigescunt</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>de ramis electra novis, quae lucidus amnis</span><span class="linebreak"></span>
<span class="line">excipit et nuribus mittit gestanda Latinis.</span><span class="linebreak"></span>
<span class="line indent1">Adfuit huic monstro proles Stheneleia Cycnus,</span><span class="linebreak"></span>
<span class="line">qui tibi materno quamvis a sanguine iunctus,</span><span class="linebreak"></span>
<span class="line">mente tamen, Phaethon, propior fuit. ille relicto</span><span class="linebreak"></span>
</p>
</section><notes></notes></section>