<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">debita Troianis exercet spicula fatis.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>ille tamen vivit, quia non comitavit Ulixem;</span><span class="linebreak"></span>
<span class="line">mallet et infelix Palamedes esse relictus,</span><span class="linebreak"></span>
<span class="line">[viveret aut certe letum sine crimine haberet]</span><span class="linebreak"></span>
<span class="line">quem male convicti nimium memor iste furoris</span><span class="linebreak"></span>
<span class="line">prodere rem Danaam finxit fictumque probavit</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>crimen et ostendit, quod iam praefoderat, aurum.</span><span class="linebreak"></span>
<span class="line">ergo aut exilio vires subduxit Achivis,</span><span class="linebreak"></span>
<span class="line">aut nece: sic pugnat, sic est metuendus Ulixes!</span><span class="linebreak"></span>
<span class="line indent1">â€œQui licet eloquio fidum quoque Nestora vincat,</span><span class="linebreak"></span>
<span class="line">haud tamen efficiet, desertum ut Nestora crimen</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>esse rear nullum; qui cum inploraret Ulixem</span><span class="linebreak"></span>
<span class="line">vulnere tardus equi fessusque senilibus annis,</span><span class="linebreak"></span>
<span class="line">proditus a socio est; non haec mihi crimina fingi</span><span class="linebreak"></span>
<span class="line">scit bene Tydides, qui nomine saepe vocatum</span><span class="linebreak"></span>
<span class="line">corripuit trepidoque fugam exprobravit amico.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>aspiciunt oculis superi mortalia iustis!</span><span class="linebreak"></span>
<span class="line">en eget auxilio, qui non tulit, utque reliquit,</span><span class="linebreak"></span>
<span class="line">sic linquendus erat: legem sibi dixerat ipse.</span><span class="linebreak"></span>
<span class="line">conclamat socios: adsum videoque trementem</span><span class="linebreak"></span>
<span class="line">pallentemque metu et trepidantem morte futura;</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>opposui molem clipei texique iacentem</span><span class="linebreak"></span>
<span class="line">servavique animam (minimum est hoc laudis) inertem.</span><span class="linebreak"></span>
<span class="line">si perstas certare, locum redeamus in illum:</span><span class="linebreak"></span>
<span class="line">redde hostem vulnusque tuum solitumque timorem</span><span class="linebreak"></span>
<span class="line">post clipeumque late et mecum contende sub illo!</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>at postquam eripui, cui standi vulnera vires</span><span class="linebreak"></span>
<span class="line">non dederant, nullo tardatus vulnere fugit.</span><span class="linebreak"></span>
</p>
</section><notes></notes></section>