<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">se dedit; inde cava circumdata nube Seriphon</span><span class="linebreak"></span>
<span class="line">deserit, a dextra Cythno Gyaroque relictis,</span><span class="linebreak"></span>
<span class="line">quaque super pontum via visa brevissima, Thebas</span><span class="linebreak"></span>
<span class="line">virgineumque Helicona petit. quo monte potita</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>constitit et doctas sic est adfata sorores:</span><span class="linebreak"></span>
<span class="line">“fama novi fontis nostras pervenit ad aures,</span><span class="linebreak"></span>
<span class="line">dura Medusaei quem praepetis ungula rupit.</span><span class="linebreak"></span>
<span class="line">is mihi causa viae; volui mirabile factum</span><span class="linebreak"></span>
<span class="line">cernere; vidi ipsum materno sanguine nasci.”</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>excipit Uranie: “quaecumque est causa videndi</span><span class="linebreak"></span>
<span class="line">has tibi, diva, domos, animo gratissima nostro es.</span><span class="linebreak"></span>
<span class="line">vera tamen fama est: est Pegasus huius origo</span><span class="linebreak"></span>
<span class="line">fontis” et ad latices deduxit Pallada sacros.</span><span class="linebreak"></span>
<span class="line">quae mirata diu factas pedis ictibus undas</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>silvarum lucos circumspicit antiquarum</span><span class="linebreak"></span>
<span class="line">antraque et innumeris distinctas floribus herbas</span><span class="linebreak"></span>
<span class="line">felicesque vocat pariter studioque locoque</span><span class="linebreak"></span>
<span class="line">Mnemonidas; quam sic adfata est una sororum:</span><span class="linebreak"></span>
<span class="line">“o, nisi te virtus opera ad maiora tulisset,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>in partem ventura chori Tritonia nostri,</span><span class="linebreak"></span>
<span class="line">vera refers meritoque probas artesque locumque,</span><span class="linebreak"></span>
<span class="line">et gratam sortem, tutae modo simus, habemus.</span><span class="linebreak"></span>
<span class="line">sed (vetitum est adeo sceleri nihil) omnia terrent</span><span class="linebreak"></span>
<span class="line">virgineas mentes, dirusque ante ora Pyreneus</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>vertitur, et nondum tota me mente recepi.</span><span class="linebreak"></span>
<span class="line">Daulida Threicio Phoceaque milite rura</span><span class="linebreak"></span>
<span class="line">ceperat ille ferox iniustaque regna tenebat;</span><span class="linebreak"></span>
<span class="line">templa petebamus Parnasia: vidit euntes</span><span class="linebreak"></span>
<span class="line"><span class="br"></span><span class="lineNumber">279</span><span class="br"></span>nostraque fallaci veneratus numina vultu</span><span class="linebreak"></span>
<span class="line">‘Mnemonides’ (cognorat enim), ‘consistite’ dixit</span><span class="linebreak"></span>
</p>
</section><notes></notes></section>