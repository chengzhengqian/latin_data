<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et coeunt ut aves, si quando luce vagantem</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>noctis avem cernunt, structoque utrimque theatro</span><span class="linebreak"></span>
<span class="line">ceu matutina cervus periturus harena</span><span class="linebreak"></span>
<span class="line">praeda canum est, vatemque petunt et fronde virentes</span><span class="linebreak"></span>
<span class="line">coniciunt thyrsos non haec in munera factos.</span><span class="linebreak"></span>
<span class="line">hae glaebas, illae direptos arbore ramos,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>pars torquent silices; neu desint tela furori,</span><span class="linebreak"></span>
<span class="line">forte boves presso subigebant vomere terram,</span><span class="linebreak"></span>
<span class="line">nec procul hinc multo fructum sudore parantes</span><span class="linebreak"></span>
<span class="line">dura lacertosi fodiebant arva coloni,</span><span class="linebreak"></span>
<span class="line">agmine qui viso fugiunt operisque relinquunt</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>arma sui, vacuosque iacent dispersa per agros</span><span class="linebreak"></span>
<span class="line">sarculaque rastrique graves longique ligones;</span><span class="linebreak"></span>
<span class="line">quae postquam rapuere ferae cornuque minaces</span><span class="linebreak"></span>
<span class="line">divulsere boves, ad vatis fata recurrunt</span><span class="linebreak"></span>
<span class="line">tendentemque manus et in illo tempore primum</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>inrita dicentem nec quicquam voce moventem</span><span class="linebreak"></span>
<span class="line">sacrilegae perimunt, perque os, pro Iuppiter! illud</span><span class="linebreak"></span>
<span class="line">auditum saxis intellectumque ferarum</span><span class="linebreak"></span>
<span class="line">sensibus in ventos anima exhalata recessit.</span><span class="linebreak"></span>
<span class="line indent1">Te maestae volucres, Orpheu, te turba ferarum,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>te rigidi silices, te carmina saepe secutae</span><span class="linebreak"></span>
<span class="line">fleverunt silvae, positis te frondibus arbor</span><span class="linebreak"></span>
<span class="line">tonsa comas luxit; lacrimis quoque flumina dicunt</span><span class="linebreak"></span>
<span class="line">increvisse suis, obstrusaque carbasa pullo</span><span class="linebreak"></span>
<span class="line">naides et dryades passosque habuere capillos.</span><span class="linebreak"></span>
<span class="line">membra iacent diversa locis, caput, Hebre, lyramque</span><span class="linebreak"></span>
<span class="line"><span class="br"></span><span class="lineNumber">51</span><span class="br"></span>excipis: et (mirum!) medio dum labitur amne,</span><span class="linebreak"></span>
</p>
</section><notes></notes></section>