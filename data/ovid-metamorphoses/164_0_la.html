<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">565</span><span class="br"></span>dat gemitus fictos commentaque funera narrat,</span><span class="linebreak"></span>
<span class="line">et lacrimae fecere fidem. velamina Procne</span><span class="linebreak"></span>
<span class="line">deripit ex umeris auro fulgentia lato</span><span class="linebreak"></span>
<span class="line">induiturque atras vestes et inane sepulcrum</span><span class="linebreak"></span>
<span class="line">constituit falsisque piacula manibus infert</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>et luget non sic lugendae fata sororis.</span><span class="linebreak"></span>
<span class="line indent1">Signa deus bis sex acto lustraverat anno;</span><span class="linebreak"></span>
<span class="line">quid faciat Philomela? fugam custodia claudit,</span><span class="linebreak"></span>
<span class="line">structa rigent solido stabulorum moenia saxo,</span><span class="linebreak"></span>
<span class="line">os mutum facti caret indice. grande doloris</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>ingenium est, miserisque venit sollertia rebus:</span><span class="linebreak"></span>
<span class="line">stamina barbarica suspendit callida tela</span><span class="linebreak"></span>
<span class="line">purpureasque notas filis intexuit albis,</span><span class="linebreak"></span>
<span class="line">indicium sceleris; perfectaque tradidit uni,</span><span class="linebreak"></span>
<span class="line">utque ferat dominae, gestu rogat; illa rogata</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>pertulit ad Procnen nec scit, quid tradat in illis.</span><span class="linebreak"></span>
<span class="line">evolvit vestes saevi matrona tyranni</span><span class="linebreak"></span>
<span class="line">germanaeque suae fatum miserabile legit</span><span class="linebreak"></span>
<span class="line">et (mirum potuisse) silet: dolor ora repressit,</span><span class="linebreak"></span>
<span class="line">verbaque quaerenti satis indignantia linguae</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>defuerunt, nec flere vacat, sed fasque nefasque</span><span class="linebreak"></span>
<span class="line">confusura ruit poenaeque in imagine tota est.</span><span class="linebreak"></span>
<span class="line indent1">Tempus erat, quo sacra solent trieterica Bacchi</span><span class="linebreak"></span>
<span class="line">Sithoniae celebrare nurus: (nox conscia sacris,</span><span class="linebreak"></span>
<span class="line">nocte sonat Rhodope tinnitibus aeris acuti)</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>nocte sua est egressa domo regina deique</span><span class="linebreak"></span>
<span class="line">ritibus instruitur furialiaque accipit arma;</span><span class="linebreak"></span>
</p>
</section><notes></notes></section>