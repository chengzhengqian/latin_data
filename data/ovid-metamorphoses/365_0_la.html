<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">reddite, neve auro redimat ius triste sepulcri,</span><span class="linebreak"></span>
<span class="line">sed lacrimis! tum, cum poterat, redimebat et auro.”</span><span class="linebreak"></span>
<span class="line">dixerat, at populus lacrimas, quas illa tenebat,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>non tenet; ipse etiam flens invitusque sacerdos</span><span class="linebreak"></span>
<span class="line">praebita coniecto rupit praecordia ferro.</span><span class="linebreak"></span>
<span class="line">illa super terram defecto poplite labens</span><span class="linebreak"></span>
<span class="line">pertulit intrepidos ad fata novissima vultus;</span><span class="linebreak"></span>
<span class="line">tunc quoque cura fuit partes velare tegendas,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>cum caderet, castique decus servare pudoris.</span><span class="linebreak"></span>
<span class="line indent1">Troades excipiunt deploratosque recensent</span><span class="linebreak"></span>
<span class="line">Priamidas et quot dederit domus una cruores,</span><span class="linebreak"></span>
<span class="line">teque gemunt, virgo, teque, o modo regia coniunx,</span><span class="linebreak"></span>
<span class="line">regia dicta parens, Asiae florentis imago,</span><span class="linebreak"></span>
<span class="line">nunc etiam praedae mala sors, quam victor Ulixes</span><span class="linebreak"></span>
<span class="line"><span class="br"></span><span class="lineNumber">486</span><span class="br"></span>esse suam nollet, nisi quod tamen Hectora partu</span><span class="linebreak"></span>
<span class="line">edideras: dominum matri vix repperit Hector!</span><span class="linebreak"></span>
<span class="line">quae corpus conplexa animae tam fortis inane,</span><span class="linebreak"></span>
<span class="line">quas totiens patriae dederat natisque viroque,</span><span class="linebreak"></span>
<span class="line">huic quoque dat lacrimas; lacrimas in vulnera fundit</span><span class="linebreak"></span>
<span class="line"><span class="br"></span><span class="lineNumber">491</span><span class="br"></span>osculaque ore tegit consuetaque pectora plangit</span><span class="linebreak"></span>
<span class="line">canitiemque suam concretam sanguine vellens</span><span class="linebreak"></span>
<span class="line">plura quidem, sed et haec laniato pectore, dixit:</span><span class="linebreak"></span>
<span class="line">“nata, tuae—quid enim superest?—dolor ultime</span><span class="linebreak"></span>
<span class="line indent2">matris,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>nata, iaces, videoque tuum, mea vulnera, vulnus:</span><span class="linebreak"></span>
<span class="line">en, ne perdiderim quemquam sine caede meorum,</span><span class="linebreak"></span>
<span class="line">tu quoque vulnus habes; at te, quia femina, rebar</span><span class="linebreak"></span>
<span class="line">a ferro tutam: cecidisti et femina ferro,</span><span class="linebreak"></span>
</p>
</section><notes></notes></section>