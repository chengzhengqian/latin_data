<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vel, si credetis, facti quoque credite poenam.</span><span class="linebreak"></span>
<span class="line">si tamen admissum sinit hoc natura videri,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>[gentibus Ismariis et nostro gratulor orbi,]</span><span class="linebreak"></span>
<span class="line">gratulor huic terrae, quod abest regionibus illis,</span><span class="linebreak"></span>
<span class="line">quae tantum genuere nefas: sit dives amomo</span><span class="linebreak"></span>
<span class="line">cinnamaque costumque suum sudataque ligno</span><span class="linebreak"></span>
<span class="line">tura ferat floresque alios Panchaia tellus,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>dum ferat et murram: tanti nova non fuit arbor.</span><span class="linebreak"></span>
<span class="line">ipse negat nocuisse tibi sua tela Cupido,</span><span class="linebreak"></span>
<span class="line">Myrrha, facesque suas a crimine vindicat isto;</span><span class="linebreak"></span>
<span class="line">stipite te Stygio tumidisque adflavit echidnis</span><span class="linebreak"></span>
<span class="line">e tribus una soror: scelus est odisse parentem,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>hic amor est odio maius scelus.—undique lecti</span><span class="linebreak"></span>
<span class="line">te cupiunt proceres, totoque Oriente iuventus</span><span class="linebreak"></span>
<span class="line">ad thalami certamen adest: ex omnibus unum</span><span class="linebreak"></span>
<span class="line">elige, Myrrha, virum, dum ne sit in omnibus unus.</span><span class="linebreak"></span>
<span class="line">illa quidem sentit foedoque repugnat amori</span><span class="linebreak"></span>
<span class="line">et secum ‘quo mente feror? quid molior?’ inquit</span><span class="linebreak"></span>
<span class="line"><span class="br"></span><span class="lineNumber">321</span><span class="br"></span>‘di, precor, et pietas sacrataque iura parentum,</span><span class="linebreak"></span>
<span class="line">hoc prohibete nefas scelerique resistite nostro,</span><span class="linebreak"></span>
<span class="line">si tamen hoc scelus est. sed enim damnare negatur</span><span class="linebreak"></span>
<span class="line">hanc Venerem pietas: coeunt animalia nullo</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>cetera dilectu, nec habetur turpe iuvencae</span><span class="linebreak"></span>
<span class="line">ferre patrem tergo, fit equo sua filia coniunx,</span><span class="linebreak"></span>
<span class="line">quasque creavit init pecudes caper, ipsaque, cuius</span><span class="linebreak"></span>
<span class="line">semine concepta est, ex illo concipit ales.</span><span class="linebreak"></span>
<span class="line">felices, quibus ista licent! humana malignas</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>cura dedit leges, et quod natura remittit,</span><span class="linebreak"></span>
<span class="line">invida iura negant. gentes tamen esse feruntur,</span><span class="linebreak"></span>
</p>
</section><notes></notes></section>