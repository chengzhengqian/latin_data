<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">rara quidem facie, sed rarior arte canendi,</span><span class="linebreak"></span>
<span class="line">unde Canens dicta est: silvas et saxa movere</span><span class="linebreak"></span>
<span class="line">et mulcere feras et flumina longa morari</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>ore suo volucresque vagas retinere solebat.</span><span class="linebreak"></span>
<span class="line">quae dum feminea modulatur carmina voce,</span><span class="linebreak"></span>
<span class="line">exierat tecto Laurentes Picus in agros</span><span class="linebreak"></span>
<span class="line">indigenas fixurus apros tergumque premebat</span><span class="linebreak"></span>
<span class="line">acris equi laevaque hastilia bina ferebat</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>poeniceam fulvo chlamydem contractus ab auro.</span><span class="linebreak"></span>
<span class="line">venerat in silvas et filia Solis easdem,</span><span class="linebreak"></span>
<span class="line">utque novas legeret fecundis collibus herbas,</span><span class="linebreak"></span>
<span class="line">nomine dicta suo Circaea reliquerat arva.</span><span class="linebreak"></span>
<span class="line">quae simul ac iuvenem virgultis abdita vidit,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>obstipuit: cecidere manu, quas legerat, herbae,</span><span class="linebreak"></span>
<span class="line">flammaque per totas visa est errare medullas.</span><span class="linebreak"></span>
<span class="line">ut primum valido mentem conlegit ab aestu,</span><span class="linebreak"></span>
<span class="line">quid cuperet, fassura fuit: ne posset adire,</span><span class="linebreak"></span>
<span class="line">cursus equi fecit circumfususque satelles.</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>“non” ait “effugies, vento rapiare licebit,</span><span class="linebreak"></span>
<span class="line">si modo me novi, si non evanuit omnis</span><span class="linebreak"></span>
<span class="line">herbarum virtus, nec me mea carmina fallunt.”</span><span class="linebreak"></span>
<span class="line">dixit et effigiem nullo cum corpore falsi</span><span class="linebreak"></span>
<span class="line">fingit apri praeterque oculos transcurrere regis</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>iussit et in densum trabibus nemus ire videri,</span><span class="linebreak"></span>
<span class="line">plurima qua silva est et equo loca pervia non sunt.</span><span class="linebreak"></span>
<span class="line">haud mora, continuo praedae petit inscius umbram</span><span class="linebreak"></span>
<span class="line">Picus equique celer spumantia terga relinquit</span><span class="linebreak"></span>
<span class="line">spemque sequens vanam silva pedes errat in alta.</span><span class="linebreak"></span>
</p>
</section><notes></notes></section>