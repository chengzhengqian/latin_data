<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">hos quoque iam iuvenes; sed scilicet ultima semper</span><span class="linebreak"></span>
<span class="line"><span class="br"></span><span class="lineNumber">136</span><span class="br"></span>exspectanda dies hominis, dicique beatus</span><span class="linebreak"></span>
<span class="line">ante obitum nemo supremaque funera debet.</span><span class="linebreak"></span>
<span class="line indent1">Prima nepos inter tot res tibi, Cadme, secundas</span><span class="linebreak"></span>
<span class="line">causa fuit luctus, alienaque cornua fronti</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>addita, vosque, canes satiatae sanguine erili.</span><span class="linebreak"></span>
<span class="line">at bene si quaeras, Fortunae crimen in illo,</span><span class="linebreak"></span>
<span class="line">non scelus invenies; quod enim scelus error</span><span class="linebreak"></span>
<span class="line indent2">habebat?</span><span class="linebreak"></span>
<span class="line indent1">Mons erat infectus variarum caede ferarum,</span><span class="linebreak"></span>
<span class="line">iamque dies medius rerum contraxerat umbras</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>et sol ex aequo meta distabat utraque,</span><span class="linebreak"></span>
<span class="line">cum iuvenis placido per devia lustra vagantes</span><span class="linebreak"></span>
<span class="line">participes operum conpellat Hyantius ore:</span><span class="linebreak"></span>
<span class="line">“lina madent, comites, ferrumque cruore ferarum,</span><span class="linebreak"></span>
<span class="line">fortunaeque dies habuit satis; altera lucem</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>cum croceis invecta rotis Aurora reducet,</span><span class="linebreak"></span>
<span class="line">propositum repetemus opus: nunc Phoebus utraque</span><span class="linebreak"></span>
<span class="line">distat idem meta finditque vaporibus arva.</span><span class="linebreak"></span>
<span class="line">sistite opus praesens nodosaque tollite lina!”</span><span class="linebreak"></span>
<span class="line">iussa viri faciunt intermittuntque laborem.</span><span class="linebreak"></span>
<span class="line indent1"><span class="br"></span><span class="lineNumber">155</span><span class="br"></span>Vallis erat piceis et acuta densa cupressu,</span><span class="linebreak"></span>
<span class="line">nomine Gargaphie succinctae sacra Dianae,</span><span class="linebreak"></span>
<span class="line">cuius in extremo est antrum nemorale recessu</span><span class="linebreak"></span>
<span class="line">arte laboratum nulla: simulaverat artem</span><span class="linebreak"></span>
<span class="line">ingenio natura suo; nam pumice vivo</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>et levibus tofis nativum duxerat arcum;</span><span class="linebreak"></span>
<span class="line">fons sonat a dextra tenui perlucidus unda,</span><span class="linebreak"></span>
<span class="line">margine gramineo patulos incinctus hiatus.</span><span class="linebreak"></span>
</p>
</section><notes></notes></section>