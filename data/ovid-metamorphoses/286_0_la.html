<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">560</span><span class="br"></span>“‘Forsitan audieris aliquam certamine cursus</span><span class="linebreak"></span>
<span class="line">veloces superasse viros: non fabula rumor</span><span class="linebreak"></span>
<span class="line">ille fuit; superabat enim. nec dicere posses,</span><span class="linebreak"></span>
<span class="line">laude pedum formaene bono praestantior esset.</span><span class="linebreak"></span>
<span class="line">scitanti deus huic de coniuge “coniuge” dixit</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>“nil opus est, Atalanta, tibi: fuge coniugis usum.</span><span class="linebreak"></span>
<span class="line">nec tamen effugies teque ipsa viva carebis.”</span><span class="linebreak"></span>
<span class="line">territa sorte dei per opacas innuba silvas</span><span class="linebreak"></span>
<span class="line">vivit et instantem turbam violenta procorum</span><span class="linebreak"></span>
<span class="line">condicione fugat, “nec sum potiunda, nisi” inquit</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>“victa prius cursu. pedibus contendite mecum:</span><span class="linebreak"></span>
<span class="line">praemia veloci coniunx thalamique dabuntur,</span><span class="linebreak"></span>
<span class="line">mors pretium tardis: ea lex certaminis esto.”</span><span class="linebreak"></span>
<span class="line">illa quidem inmitis, sed (tanta potentia formae est)</span><span class="linebreak"></span>
<span class="line">venit ad hanc legem temeraria turba procorum.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>sederat Hippomenes cursus spectator iniqui</span><span class="linebreak"></span>
<span class="line">et “petitur cuiquam per tanta pericula coniunx?”</span><span class="linebreak"></span>
<span class="line">dixerat ac nimios iuvenum damnarat amores;</span><span class="linebreak"></span>
<span class="line">ut faciem et posito corpus velamine vidit,</span><span class="linebreak"></span>
<span class="line">quale meum, vel quale tuum, si femina fias,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>obstipuit tollensque manus “ignoscite,” dixit</span><span class="linebreak"></span>
<span class="line">“quos modo culpavi! nondum mihi praemia nota,</span><span class="linebreak"></span>
<span class="line">quae peteretis, erant.” laudando concipit ignes</span><span class="linebreak"></span>
<span class="line">et, ne quis iuvenum currat velocius, optat</span><span class="linebreak"></span>
<span class="line">invidiaque timet. “sed cur certaminis huius</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>intemptata mihi fortuna relinquitur?” inquit</span><span class="linebreak"></span>
<span class="line">“audentes deus ipse iuvat!” dum talia secum</span><span class="linebreak"></span>
<span class="line">exigit Hippomenes, passu volat alite virgo.</span><span class="linebreak"></span>
</p>
</section><notes></notes></section>