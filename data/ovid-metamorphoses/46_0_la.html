<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cum de venatu fraternis languida flammis,</span><span class="linebreak"></span>
<span class="line">nacta nemus gelidum dea, quo cum murmure labens</span><span class="linebreak"></span>
<span class="line"><span class="br"></span><span class="lineNumber">456</span><span class="br"></span>ibat et attritas versabat rivus harenas.</span><span class="linebreak"></span>
<span class="line">ut loca laudavit, summas pede contigit undas;</span><span class="linebreak"></span>
<span class="line">his quoque laudatis “procul est” ait “arbiter omnis:</span><span class="linebreak"></span>
<span class="line">nuda superfusis tinguamus corpora lymphis!”</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>Parrhasis erubuit; cunctae velamina ponunt;</span><span class="linebreak"></span>
<span class="line">una moras quaerit: dubitanti vestis adempta est,</span><span class="linebreak"></span>
<span class="line">qua posita nudo patuit cum corpore crimen.</span><span class="linebreak"></span>
<span class="line">attonitae manibusque uterum celare volenti</span><span class="linebreak"></span>
<span class="line">“i procul hinc” dixit “nec sacros pollue fontis!”</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>Cynthia deque suo iussit secedere coetu.</span><span class="linebreak"></span>
<span class="line indent1">Senserat hoc olim magni matrona Tonantis</span><span class="linebreak"></span>
<span class="line">distuleratque graves in idonea tempora poenas.</span><span class="linebreak"></span>
<span class="line">causa morae nulla est, et iam puer Arcas (id ipsum</span><span class="linebreak"></span>
<span class="line">indoluit Iuno) fuerat de paelice natus.</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>quo simul obvertit saevam cum lumine mentem,</span><span class="linebreak"></span>
<span class="line">“scilicet hoc etiam restabat, adultera” dixit,</span><span class="linebreak"></span>
<span class="line">“ut fecunda fores, fieretque iniuria partu</span><span class="linebreak"></span>
<span class="line">nota, Iovisque mei testatum dedecus esset.</span><span class="linebreak"></span>
<span class="line">haud inpune feres: adimam tibi namque figuram,</span><span class="linebreak"></span>
<span class="line">qua tibi, quaque places nostro, inportuna, marito.”</span><span class="linebreak"></span>
<span class="line"><span class="br"></span><span class="lineNumber">476</span><span class="br"></span>dixit et adversam prensis a fronte capillis</span><span class="linebreak"></span>
<span class="line">stravit humi pronam. tendebat bracchia supplex:</span><span class="linebreak"></span>
<span class="line">bracchia coeperunt nigris horrescere villis</span><span class="linebreak"></span>
<span class="line">curvarique manus et aduncos crescere in unguis</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>officioque pedum fungi laudataque quondam</span><span class="linebreak"></span>
<span class="line">ora Iovi lato fieri deformia rictu.</span><span class="linebreak"></span>
<span class="line">neve preces animos et verba precantia flectant,</span><span class="linebreak"></span>
<span class="line">posse loqui eripitur: vox iracunda minaxque</span><span class="linebreak"></span>
<span class="line">plenaque terroris rauco de gutture fertur;</span><span class="linebreak"></span>
</p>
</section><notes></notes></section>