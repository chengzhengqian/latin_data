<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">circumfusa sui “numquam mihi” dixerat “ullo</span><span class="linebreak"></span>
<span class="line">tempore dure pater, nunc sis mitissimus, opto,</span><span class="linebreak"></span>
<span class="line">Aeneaeque meo, qui te de sanguine nostro</span><span class="linebreak"></span>
<span class="line">fecit avum, quamvis parvum des, optime, numen,</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>dummodo des aliquod! satis est inamabile regnum</span><span class="linebreak"></span>
<span class="line">adspexisse semel, Stygios semel isse per amnes.”</span><span class="linebreak"></span>
<span class="line">adsensere dei, nec coniunx regia vultus</span><span class="linebreak"></span>
<span class="line">inmotos tenuit placatoque adnuit ore;</span><span class="linebreak"></span>
<span class="line">tum pater “estis” ait “caelesti munere digni,</span><span class="linebreak"></span>
<span class="line">quaeque petis pro quoque petis: cape, nata, quod</span><span class="linebreak"></span>
<span class="line indent2"><span class="br"></span><span class="lineNumber">595</span><span class="br"></span>optas!”</span><span class="linebreak"></span>
<span class="line">fatus erat: gaudet gratesque agit illa parenti</span><span class="linebreak"></span>
<span class="line">perque leves auras iunctis invecta columbis</span><span class="linebreak"></span>
<span class="line">litus adit Laurens, ubi tectus harundine serpit</span><span class="linebreak"></span>
<span class="line">in freta flumineis vicina Numicius undis.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>hunc iubet Aeneae, quaecumque obnoxia morti,</span><span class="linebreak"></span>
<span class="line">abluere et tacito deferre sub aequora cursu;</span><span class="linebreak"></span>
<span class="line">corniger exsequitur Veneris mandata suisque,</span><span class="linebreak"></span>
<span class="line">quicquid in Aenea fuerat mortale, repurgat</span><span class="linebreak"></span>
<span class="line">et respersit aquis; pars optima restitit illi.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>lustratum genetrix divino corpus odore</span><span class="linebreak"></span>
<span class="line">unxit et ambrosia cum dulci nectare mixta</span><span class="linebreak"></span>
<span class="line">contigit os fecitque deum, quem turba Quirini</span><span class="linebreak"></span>
<span class="line">nuncupat Indigetem temploque arisque recepit.</span><span class="linebreak"></span>
<span class="line indent1">Inde sub Ascanii dicione binominis Alba</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>resque Latina fuit. succedit Silvius illi.</span><span class="linebreak"></span>
<span class="line">quo satus antiquo tenuit repetita Latinus</span><span class="linebreak"></span>
<span class="line">nomina cum sceptro, clarus subit Alba Latinum.</span><span class="linebreak"></span>
<span class="line">Epytus ex illo est; post hunc Capetusque Capysque,</span><span class="linebreak"></span>
<span class="line">sed Capys ante fuit; regnum Tiberinus ab illis</span><span class="linebreak"></span>
</p>
</section><notes></notes></section>