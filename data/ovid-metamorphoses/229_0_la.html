<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">saepe sub hac dryades festas duxere choreas,</span><span class="linebreak"></span>
<span class="line">saepe etiam manibus nexis ex ordine trunci</span><span class="linebreak"></span>
<span class="line">circuiere modum, mensuraque roboris ulnas</span><span class="linebreak"></span>
<span class="line">quinque ter inplebat, nec non et cetera tantum</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>silva sub hac, silva quantum fuit herba sub omni.</span><span class="linebreak"></span>
<span class="line">non tamen idcirco ferrum Triopeius illa</span><span class="linebreak"></span>
<span class="line">abstinuit famulosque iubet succidere sacrum</span><span class="linebreak"></span>
<span class="line">robur, et ut iussos cunctari vidit, ab uno</span><span class="linebreak"></span>
<span class="line">edidit haec rapta sceleratus verba securi:</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>‘non dilecta deae solum, sed et ipsa licebit</span><span class="linebreak"></span>
<span class="line">sit dea, iam tanget frondente cacumine terram.’</span><span class="linebreak"></span>
<span class="line">dixit, et obliquos dum telum librat in ictus,</span><span class="linebreak"></span>
<span class="line">contremuit gemitumque dedit Deoia quercus,</span><span class="linebreak"></span>
<span class="line">et pariter frondes, pariter pallescere glandes</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>coepere ac longi pallorem ducere rami.</span><span class="linebreak"></span>
<span class="line">cuius ut in trunco fecit manus inpia vulnus,</span><span class="linebreak"></span>
<span class="line">haud aliter fluxit discusso cortice sanguis,</span><span class="linebreak"></span>
<span class="line">quam solet, ante aras ingens ubi victima taurus</span><span class="linebreak"></span>
<span class="line">concidit, abrupta cruor e cervice profundi.</span><span class="linebreak"></span>
<span class="line">obstipuere omnes, aliquisque ex omnibus audet</span><span class="linebreak"></span>
<span class="line"><span class="br"></span><span class="lineNumber">766</span><span class="br"></span>deterrere nefas saevamque inhibere bipennem:</span><span class="linebreak"></span>
<span class="line">aspicit hunc ‘mentis’ que ‘piae cape praemia!’ dixit</span><span class="linebreak"></span>
<span class="line">Thessalus inque virum convertit ab arbore ferrum</span><span class="linebreak"></span>
<span class="line">detruncatque caput repetitaque robora caedit,</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>redditus e medio sonus est cum robore talis:</span><span class="linebreak"></span>
<span class="line">‘nympha sub hoc ego sum Cereri gratissima ligno,</span><span class="linebreak"></span>
<span class="line">quae tibi factorum poenas instare tuorum</span><span class="linebreak"></span>
<span class="line">vaticinor moriens, nostri solacia leti.’</span><span class="linebreak"></span>
<span class="line">persequitur scelus ille suum, labefactaque tandem</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>ictibus innumeris adductaque funibus arbor</span><span class="linebreak"></span>
<span class="line">corruit et multam prostravit pondere silvam.</span><span class="linebreak"></span>
</p>
</section><notes></notes></section>