<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">‘non tamen hanc sacro violari pondere pinum</span><span class="linebreak"></span>
<span class="line">perpetiar’ dixi: ‘pars hic mihi maxima iuris’</span><span class="linebreak"></span>
<span class="line">inque aditu obsisto: furit audacissimus omni</span><span class="linebreak"></span>
<span class="line">de numero Lycabas, qui Tusca pulsus ab urbe</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>exilium dira poenam pro caede luebat;</span><span class="linebreak"></span>
<span class="line">is mihi, dum resto, iuvenali guttura pugno</span><span class="linebreak"></span>
<span class="line">rupit et excussum misisset in aequora, si non</span><span class="linebreak"></span>
<span class="line">haesissem, quamvis amens, in fune retentus.</span><span class="linebreak"></span>
<span class="line">inpia turba probat factum; tum denique Bacchus</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>(Bacchus enim fuerat), veluti clamore solutus</span><span class="linebreak"></span>
<span class="line">sit sopor aque mero redeant in pectora sensus,</span><span class="linebreak"></span>
<span class="line">‘quid facitis? quis clamor?’ ait ‘qua, dicite, nautae,</span><span class="linebreak"></span>
<span class="line">huc ope perveni? quo me deferre paratis?’</span><span class="linebreak"></span>
<span class="line">‘pone metum’ Proreus, ‘et quos contingere portus</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>ede velis!’ dixit; ‘terra sistere petita.’</span><span class="linebreak"></span>
<span class="line">‘Naxon’ ait Liber ‘cursus advertite vestros!</span><span class="linebreak"></span>
<span class="line">illa mihi domus est, vobis erit hospita tellus.’</span><span class="linebreak"></span>
<span class="line">per mare fallaces perque omnia numina iurant</span><span class="linebreak"></span>
<span class="line">sic fore meque iubent pictae dare vela carinae.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>dextera Naxos erat: dextra mihi lintea danti</span><span class="linebreak"></span>
<span class="line">‘quid facis, o demens? quis te furor,’ inquit</span><span class="linebreak"></span>
<span class="line indent2">‘Acoete,’</span><span class="linebreak"></span>
<span class="line">pro se quisque, ‘tenet?<a class="footnoteLink" href="#note_LCL042_168_1" id="target_note_LCL042_168_1"><sup>1</sup></a> laevam pete!’ maxima nutu</span><span class="linebreak"></span>
<span class="line">pars mihi significat, pars quid velit ore susurro.</span><span class="linebreak"></span>
<span class="line">obstipui ‘capiat’ que ‘aliquis moderamina!’ dixi</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>meque ministerio scelerisque artisque removi.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL042_168_1"><a class="footnoteCrossrefLink" href="#target_note_LCL042_168_1" title="Click to highlight in text"><sup class="lineRef">1</sup>tenet <span class="italic">Heinsius</span>: timet <span class="italic">MSS</span>.</a></li><script type="text/javascript">document.getElementById('note_LCL042_168_1').style.display = "none";</script></ul></section></notes></section>