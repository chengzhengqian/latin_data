<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tum super invergens liquidi carchesia mellis</span><span class="linebreak"></span>
<span class="line">alteraque invergens tepidi carchesia lactis,</span><span class="linebreak"></span>
<span class="line">verba simul fudit terrenaque numina civit</span><span class="linebreak"></span>
<span class="line">umbrarumque rogat rapta cum coniuge regem,</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>ne properent artus anima fraudare senili.</span><span class="linebreak"></span>
<span class="line indent1">Quos ubi placavit precibusque et murmure longo,</span><span class="linebreak"></span>
<span class="line">Aesonis effetum proferri corpus ad auras</span><span class="linebreak"></span>
<span class="line">iussit et in plenos resolutum carmine somnos</span><span class="linebreak"></span>
<span class="line">exanimi similem stratis porrexit in herbis.</span><span class="linebreak"></span>
<span class="line">hinc procul Aesoniden, procul hinc iubet ire ministros</span><span class="linebreak"></span>
<span class="line"><span class="br"></span><span class="lineNumber">256</span><span class="br"></span>et monet arcanis oculos removere profanos.</span><span class="linebreak"></span>
<span class="line">diffugiunt iussi; passis Medea capillis</span><span class="linebreak"></span>
<span class="line">bacchantum ritu flagrantis circuit aras</span><span class="linebreak"></span>
<span class="line">multifidasque faces in fossa sanguinis atra</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>tinguit et infectas geminis accendit in aris</span><span class="linebreak"></span>
<span class="line">terque senem flamma, ter aqua, ter sulphure lustrat.</span><span class="linebreak"></span>
<span class="line indent1">Interea validum posito medicamen aeno</span><span class="linebreak"></span>
<span class="line">fervet et exsultat spumisque tumentibus albet.</span><span class="linebreak"></span>
<span class="line">illic Haemonia radices valle resectas</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>seminaque floresque et sucos incoquit atros;</span><span class="linebreak"></span>
<span class="line">adicit extremo lapides Oriente petitos</span><span class="linebreak"></span>
<span class="line">et quas Oceani refluum mare lavit harenas;</span><span class="linebreak"></span>
<span class="line">addit et exceptas luna pernocte pruinas</span><span class="linebreak"></span>
<span class="line">et strigis infamis ipsis cum carnibus alas</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>inque virum soliti vultus mutare ferinos</span><span class="linebreak"></span>
<span class="line">ambigui prosecta lupi; nec defuit illis</span><span class="linebreak"></span>
<span class="line">squamea Cinyphii tenuis membrana chelydri</span><span class="linebreak"></span>
<span class="line">vivacisque iecur cervi; quibus insuper addit</span><span class="linebreak"></span>
<span class="line">ova caputque novem cornicis saecula passae.</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>his et mille aliis postquam sine nomine rebus</span><span class="linebreak"></span>
</p>
</section><notes></notes></section>