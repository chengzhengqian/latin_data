<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">50</span><span class="br"></span>nix tegit alta duas; totidem inter utramque locavit</span><span class="linebreak"></span>
<span class="line">temperiemque dedit mixta cum frigore flamma.</span><span class="linebreak"></span>
<span class="line indent1">Inminet his aer, qui, quanto est pondere terrae</span><span class="linebreak"></span>
<span class="line">pondus aquae levius, tanto est onerosior igni.</span><span class="linebreak"></span>
<span class="line">illic et nebulas, illic consistere nubes</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>iussit et humanas motura tonitrua mentes</span><span class="linebreak"></span>
<span class="line">et cum fulminibus facientes fulgura ventos.</span><span class="linebreak"></span>
<span class="line indent1">His quoque non passim mundi fabricator habendum</span><span class="linebreak"></span>
<span class="line">aera permisit; vix nunc obsistitur illis,</span><span class="linebreak"></span>
<span class="line">cum sua quisque regat diverso flamina tractu,</span><span class="linebreak"></span>
<span class="line">quin lanient mundum; tanta est discordia fratrum.</span><span class="linebreak"></span>
<span class="line"><span class="br"></span><span class="lineNumber">61</span><span class="br"></span>Eurus ad Auroram Nabataeaque regna recessit</span><span class="linebreak"></span>
<span class="line">Persidaque et radiis iuga subdita matutinis;</span><span class="linebreak"></span>
<span class="line">vesper et occiduo quae litora sole tepescunt,</span><span class="linebreak"></span>
<span class="line">proxima sunt Zephyro; Scythiam septemque triones</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>horrifer invasit Boreas; contraria tellus</span><span class="linebreak"></span>
<span class="line">nubibus adsiduis pluviaque madescit ab Austro.</span><span class="linebreak"></span>
<span class="line">haec super inposuit liquidum et gravitate carentem</span><span class="linebreak"></span>
<span class="line">aethera nec quicquam terrenae faecis habentem.</span><span class="linebreak"></span>
<span class="line indent1">Vix ita limitibus dissaepserat omnia certis,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>cum, quae pressa diu fuerant caligine caeca,</span><span class="linebreak"></span>
<span class="line">sidera coeperunt toto effervescere caelo;</span><span class="linebreak"></span>
<span class="line">neu regio foret ulla suis animalibus orba,</span><span class="linebreak"></span>
<span class="line">astra tenent caeleste solum formaeque deorum,</span><span class="linebreak"></span>
<span class="line">cesserunt nitidis habitandae piscibus undae,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>terra feras cepit, volucres agitabilis aer.</span><span class="linebreak"></span>
<span class="line indent1">Sanctius his animal mentisque capacius altae</span><span class="linebreak"></span>
<span class="line">deerat adhuc et quod dominari in cetera posset:</span><span class="linebreak"></span>
</p>
</section><notes></notes></section>