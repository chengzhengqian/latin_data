<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">non data sunt capiti genialia serta, neque umquam</span><span class="linebreak"></span>
<span class="line"><span class="br"></span><span class="lineNumber">930</span><span class="br"></span>falciferae secuere manus; ego primus in illo</span><span class="linebreak"></span>
<span class="line">caespite consedi, dum lina madentia sicco,</span><span class="linebreak"></span>
<span class="line">utque recenserem captivos ordine pisces,</span><span class="linebreak"></span>
<span class="line">insuper exposui, quos aut in retia casus</span><span class="linebreak"></span>
<span class="line">aut sua credulitas in aduncos egerat hamos.</span><span class="linebreak"></span>
<span class="line"><span class="br"></span><span class="lineNumber">935</span><span class="br"></span>res similis fictae, sed quid mihi fingere prodest?</span><span class="linebreak"></span>
<span class="line">gramine contacto coepit mea praeda moveri</span><span class="linebreak"></span>
<span class="line">et mutare latus terraque ut in aequore niti.</span><span class="linebreak"></span>
<span class="line">dumque moror mirorque simul, fugit omnis in undas</span><span class="linebreak"></span>
<span class="line">turba suas dominumque novum litusque relinquunt.</span><span class="linebreak"></span>
<span class="line"><span class="br"></span><span class="lineNumber">940</span><span class="br"></span>obstipui dubitoque diu causamque requiro,</span><span class="linebreak"></span>
<span class="line">num deus hoc aliquis, num sucus fecerit herbae:</span><span class="linebreak"></span>
<span class="line">‘quae tamen has’ inquam ‘vires habet herba?’</span><span class="linebreak"></span>
<span class="line indent2">manuque</span><span class="linebreak"></span>
<span class="line">pabula decerpsi decerptaque dente momordi.</span><span class="linebreak"></span>
<span class="line">vix bene conbiberant ignotos guttura sucos,</span><span class="linebreak"></span>
<span class="line"><span class="br"></span><span class="lineNumber">945</span><span class="br"></span>cum subito trepidare intus praecordia sensi</span><span class="linebreak"></span>
<span class="line">alteriusque rapi naturae pectus amore;</span><span class="linebreak"></span>
<span class="line">nec potui restare diu ‘repetenda’ que ‘numquam</span><span class="linebreak"></span>
<span class="line">terra, vale!’ dixi corpusque sub aequora mersi.</span><span class="linebreak"></span>
<span class="line">di maris exceptum socio dignantur honore,</span><span class="linebreak"></span>
<span class="line"><span class="br"></span><span class="lineNumber">950</span><span class="br"></span>utque mihi, quaecumque feram, mortalia demant,</span><span class="linebreak"></span>
<span class="line">Oceanum Tethynque rogant: ego lustror ab illis,</span><span class="linebreak"></span>
<span class="line">et purgante nefas noviens mihi carmine dicto</span><span class="linebreak"></span>
<span class="line">pectora fluminibus iubeor supponere centum;</span><span class="linebreak"></span>
<span class="line">nec mora, diversis lapsi de partibus amnes</span><span class="linebreak"></span>
<span class="line"><span class="br"></span><span class="lineNumber">955</span><span class="br"></span>totaque vertuntur supra caput aequora nostrum.</span><span class="linebreak"></span>
<span class="line">hactenus acta tibi possum memoranda referre,</span><span class="linebreak"></span>
<span class="line">hactenus haec memini, nec mens mea cetera sensit.</span><span class="linebreak"></span>
<span class="line">quae postquam rediit, alium me corpore toto,</span><span class="linebreak"></span>
</p>
</section><notes></notes></section>