<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">verbaque tot fudit vacuas animosus in auras:</span><span class="linebreak"></span>
<span class="line">‘et te, Caeni, feram? nam tu mihi femina semper,</span><span class="linebreak"></span>
<span class="line"><span class="br"></span><span class="lineNumber">471</span><span class="br"></span>tu mihi Caenis eris. nec te natalis origo</span><span class="linebreak"></span>
<span class="line">commonuit, mentemque subit, quo praemia facto</span><span class="linebreak"></span>
<span class="line">quaque viri falsam speciem mercede pararis?</span><span class="linebreak"></span>
<span class="line">quid sis nata, vide, vel quid sis passa, columque,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>i, cape cum calathis et stamina pollice torque;</span><span class="linebreak"></span>
<span class="line">bella relinque viris.’ iactanti talia Caeneus</span><span class="linebreak"></span>
<span class="line">extentum cursu missa latus eruit hasta,</span><span class="linebreak"></span>
<span class="line">qua vir equo commissus erat. furit ille dolore</span><span class="linebreak"></span>
<span class="line">nudaque Phyllei iuvenis ferit ora sarisa:</span><span class="linebreak"></span>
<span class="line">non secus haec resilit, quam tecti a culmine grando,</span><span class="linebreak"></span>
<span class="line"><span class="br"></span><span class="lineNumber">481</span><span class="br"></span>aut siquis parvo feriat cava tympana saxo.</span><span class="linebreak"></span>
<span class="line">comminus adgreditur laterique recondere duro</span><span class="linebreak"></span>
<span class="line">luctatur gladium: gladio loca pervia non sunt.</span><span class="linebreak"></span>
<span class="line">‘haud tamen effugies! medio iugulaberis ense,</span><span class="linebreak"></span>
<span class="line">quandoquidem mucro est hebes’ inquit et in latus</span><span class="linebreak"></span>
<span class="line indent2"><span class="br"></span><span class="lineNumber">485</span><span class="br"></span>ensem</span><span class="linebreak"></span>
<span class="line">obliquat longaque amplectitur illa dextra.</span><span class="linebreak"></span>
<span class="line">plaga facit gemitus ut corpore marmoris icto,</span><span class="linebreak"></span>
<span class="line">fractaque dissiluit percusso lammina callo.</span><span class="linebreak"></span>
<span class="line">ut satis inlaesos miranti praebuit artus,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>‘nunc age’ ait Caeneus ‘nostro tua corpora ferro</span><span class="linebreak"></span>
<span class="line">temptemus!’ capuloque tenus demisit in armos</span><span class="linebreak"></span>
<span class="line">ensem fatiferum caecamque in viscera movit</span><span class="linebreak"></span>
<span class="line">versavitque manum vulnusque in vulnere fecit.</span><span class="linebreak"></span>
<span class="line">ecce ruunt vasto rabidi clamore bimembres</span><span class="linebreak"></span>
<span class="line">telaque in hunc omnes unum mittuntque feruntque.</span><span class="linebreak"></span>
<span class="line"><span class="br"></span><span class="lineNumber">496</span><span class="br"></span>tela retusa cadunt: manet inperfossus ab omni</span><span class="linebreak"></span>
<span class="line">inque cruentatus Caeneus Elateius ictu.</span><span class="linebreak"></span>
</p>
</section><notes></notes></section>