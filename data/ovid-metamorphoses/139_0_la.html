<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">“‘Exigit alma Ceres nata secura recepta,</span><span class="linebreak"></span>
<span class="line">quae tibi causa fugae, cur sis, Arethusa, sacer fons.</span><span class="linebreak"></span>
<span class="line">conticuere undae, quarum dea sustulit alto</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>fonte caput viridesque manu siccata capillos</span><span class="linebreak"></span>
<span class="line">fluminis Elei veteres narravit amores.</span><span class="linebreak"></span>
<span class="line">“pars ego nympharum, quae sunt in Achaide,” dixit</span><span class="linebreak"></span>
<span class="line">“una fui, nec me studiosius altera saltus</span><span class="linebreak"></span>
<span class="line">legit nec posuit studiosius altera casses.</span><span class="linebreak"></span>
<span class="line">sed quamvis formae numquam mihi fama petita est,</span><span class="linebreak"></span>
<span class="line"><span class="br"></span><span class="lineNumber">581</span><span class="br"></span>quamvis fortis eram, formosae nomen habebam,</span><span class="linebreak"></span>
<span class="line">nec mea me facies nimium laudata iuvabat,</span><span class="linebreak"></span>
<span class="line">quaque aliae gaudere solent, ego rustica dote</span><span class="linebreak"></span>
<span class="line">corporis erubui crimenque placere putavi.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>lassa revertebar (memini) Stymphalide silva;</span><span class="linebreak"></span>
<span class="line">aestus erat, magnumque labor geminaverat aestum:</span><span class="linebreak"></span>
<span class="line">invenio sine vertice aquas, sine murmure euntes,</span><span class="linebreak"></span>
<span class="line">perspicuas ad humum, per quas numerabilis alte</span><span class="linebreak"></span>
<span class="line">calculus omnis erat, quas tu vix ire putares.</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>cana salicta dabant nutritaque populus unda</span><span class="linebreak"></span>
<span class="line">sponte sua natas ripis declivibus umbras.</span><span class="linebreak"></span>
<span class="line">accessi primumque pedis vestigia tinxi,</span><span class="linebreak"></span>
<span class="line">poplite deinde tenus; neque eo contenta, recingor</span><span class="linebreak"></span>
<span class="line">molliaque inpono salici velamina curvae</span><span class="linebreak"></span>
<span class="line">nudaque mergor aquis. quas dum ferioque trahoque</span><span class="linebreak"></span>
<span class="line"><span class="br"></span><span class="lineNumber">596</span><span class="br"></span>mille modis labens excussaque bracchia iacto,</span><span class="linebreak"></span>
<span class="line">nescio quod medio sensi sub gurgite murmur</span><span class="linebreak"></span>
<span class="line">territaque insisto propioris margine ripae.</span><span class="linebreak"></span>
<span class="line">‘quo properas, Arethusa?’ suis Alpheos ab undis,</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>‘quo properas?’ iterum rauco mihi dixerat ore.</span><span class="linebreak"></span>
</p>
</section><notes></notes></section>