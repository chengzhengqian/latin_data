<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">occupat: hos morsu, longis conplexibus illos,</span><span class="linebreak"></span>
<span class="line">hos necat adflati funesta tabe veneni.</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>Fecerat exiguas iam sol altissimus umbras:</span><span class="linebreak"></span>
<span class="line">quae mora sit sociis, miratur Agenore natus</span><span class="linebreak"></span>
<span class="line">vestigatque viros. tegumen derepta leoni</span><span class="linebreak"></span>
<span class="line">pellis erat, telum splendenti lancea ferro</span><span class="linebreak"></span>
<span class="line">et iaculum teloque animus praestantior omni.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>ut nemus intravit letataque corpora vidit</span><span class="linebreak"></span>
<span class="line">victoremque supra spatiosi tergoris hostem</span><span class="linebreak"></span>
<span class="line">tristia sanguinea lambentem vulnera lingua,</span><span class="linebreak"></span>
<span class="line">“aut ultor vestrae, fidissima pectora, mortis,</span><span class="linebreak"></span>
<span class="line">aut comes” inquit “ero.” dixit dextraque molarem</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>sustulit et magnum magno conamine misit.</span><span class="linebreak"></span>
<span class="line">illius inpulsu cum turribus ardua celsis</span><span class="linebreak"></span>
<span class="line">moenia mota forent, serpens sine vulnere mansit</span><span class="linebreak"></span>
<span class="line">loricaeque modo squamis defensus et atrae</span><span class="linebreak"></span>
<span class="line">duritia pellis validos cute reppulit ictus;</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>at non duritia iaculum quoque vicit eadem,</span><span class="linebreak"></span>
<span class="line">quod medio lentae spinae curvamine fixum</span><span class="linebreak"></span>
<span class="line">constitit et totum descendit in illa ferrum.</span><span class="linebreak"></span>
<span class="line">ille dolore ferox caput in sua terga retorsit</span><span class="linebreak"></span>
<span class="line">vulneraque adspexit fixumque hastile momordit,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>idque ubi vi multa partem labefecit in omnem,</span><span class="linebreak"></span>
<span class="line">vix tergo eripuit; ferrum tamen ossibus haesit.</span><span class="linebreak"></span>
<span class="line">tum vero postquam solitas accessit ad iras</span><span class="linebreak"></span>
<span class="line">causa recens, plenis tumuerunt guttura venis,</span><span class="linebreak"></span>
<span class="line">spumaque pestiferos circumfluit albida rictus,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>terraque rasa sonat squamis, quique halitus exit</span><span class="linebreak"></span>
<span class="line">ore niger Stygio, vitiatas inficit auras.</span><span class="linebreak"></span>
<span class="line">ipse modo inmensum spiris facientibus orbem</span><span class="linebreak"></span>
</p>
</section><notes></notes></section>