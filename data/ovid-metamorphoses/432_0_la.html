<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">flamma tibi ferrumque dabunt iter: ibis et una</span><span class="linebreak"></span>
<span class="line">Pergama rapta feres, donec Troiaeque tibique</span><span class="linebreak"></span>
<span class="line">externum patria contingat amicius arvum,</span><span class="linebreak"></span>
<span class="line">urbem et iam cerno Phrygios debere nepotes,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>quanta nec est nec erit nec visa prioribus annis.</span><span class="linebreak"></span>
<span class="line">hanc alii proceres per saecula longa potentem,</span><span class="linebreak"></span>
<span class="line">sed dominam rerum de sanguine natus Iuli</span><span class="linebreak"></span>
<span class="line">efficiet, quo cum tellus erit usa, fruentur</span><span class="linebreak"></span>
<span class="line">aetheriae sedes, caelumque erit exitus illi.’</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>haec Helenum cecinisse penatigero Aeneae</span><span class="linebreak"></span>
<span class="line">mente memor refero cognataque moenia laetor</span><span class="linebreak"></span>
<span class="line">crescere et utiliter Phrygibus vicisse Pelasgos.</span><span class="linebreak"></span>
<span class="line indent1">“Ne tamen oblitis ad metam tendere longe</span><span class="linebreak"></span>
<span class="line">exspatiemur equis, caelum et quodcumque sub illo est,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>inmutat formas, tellusque et quicquid in illa</span><span class="linebreak"></span>
<span class="line indent2">est.</span><span class="linebreak"></span>
<span class="line">nos quoque, pars mundi, quoniam non corpora solum,</span><span class="linebreak"></span>
<span class="line">verum etiam volucres animae sumus, inque ferinas</span><span class="linebreak"></span>
<span class="line">possumus ire domos pecudumque in pectora condi,</span><span class="linebreak"></span>
<span class="line">corpora, quae possint animas habuisse parentum</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>aut fratrum aut aliquo iunctorum foedere nobis</span><span class="linebreak"></span>
<span class="line">aut hominum certe, tuta esse et honesta sinamus</span><span class="linebreak"></span>
<span class="line">neve Thyesteis cumulemus viscera mensis!</span><span class="linebreak"></span>
<span class="line">quam male consuescit, quem se parat ille cruori</span><span class="linebreak"></span>
<span class="line">inpius humano, vituli qui guttura ferro</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>rumpit et inmotas praebet mugitibus aures,</span><span class="linebreak"></span>
<span class="line">aut qui vagitus similes puerilibus haedum</span><span class="linebreak"></span>
<span class="line">edentem iugulare potest aut alite vesci,</span><span class="linebreak"></span>
<span class="line">cui dedit ipse cibos! quantum est, quod desit in istis</span><span class="linebreak"></span>
</p>
</section><notes></notes></section>