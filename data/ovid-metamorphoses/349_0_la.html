<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">25</span><span class="br"></span>Aeacus huic pater est, qui iura silentibus illic</span><span class="linebreak"></span>
<span class="line">reddit, ubi Aeoliden saxum grave Sisyphon urget;</span><span class="linebreak"></span>
<span class="line">Aeacon agnoscit summus prolemque fatetur</span><span class="linebreak"></span>
<span class="line">Iuppiter esse suam: sic a Iove tertius Aiax.</span><span class="linebreak"></span>
<span class="line">nec tamen haec series in causam prosit, Achivi,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>si mihi cum magno non est communis Achille:</span><span class="linebreak"></span>
<span class="line">frater erat, fraterna peto! quid sanguine cretus</span><span class="linebreak"></span>
<span class="line">Sisyphio furtisque et fraude simillimus illi</span><span class="linebreak"></span>
<span class="line">inseris Aeacidis alienae nomina gentis?</span><span class="linebreak"></span>
<span class="line indent1">“An quod in arma prior nulloque sub indice veni,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>arma neganda mihi, potiorque videbitur ille,</span><span class="linebreak"></span>
<span class="line">ultima qui cepit detractavitque furore</span><span class="linebreak"></span>
<span class="line">militiam ficto, donec sollertior isto</span><span class="linebreak"></span>
<span class="line">sed sibi inutilior timidi commenta retexit</span><span class="linebreak"></span>
<span class="line">Naupliades animi vitataque traxit ad arma?</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>optima num sumat, quia sumere noluit ulla:</span><span class="linebreak"></span>
<span class="line">nos inhonorati et donis patruelibus orbi,</span><span class="linebreak"></span>
<span class="line">obtulimus quia nos ad prima pericula, simus?</span><span class="linebreak"></span>
<span class="line indent1">“Atque utinam aut verus furor ille, aut creditus</span><span class="linebreak"></span>
<span class="line indent2">esset,</span><span class="linebreak"></span>
<span class="line">nec comes hic Phrygias umquam venisset ad arces</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>hortator scelerum! non te, Poeantia proles,</span><span class="linebreak"></span>
<span class="line">expositum Lemnos nostro cum crimine haberet!</span><span class="linebreak"></span>
<span class="line">qui nunc, ut memorant, silvestribus abditus antris</span><span class="linebreak"></span>
<span class="line">saxa moves gemitu Laertiadaeque precaris,</span><span class="linebreak"></span>
<span class="line">quae meruit, quae, si di sunt, non vana precaris.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>et nunc ille eadem nobis iuratus in arma,</span><span class="linebreak"></span>
<span class="line">heu! pars una ducum, quo successore sagittae</span><span class="linebreak"></span>
<span class="line">Herculis utuntur, fractus morboque fameque</span><span class="linebreak"></span>
<span class="line">velaturque aliturque avibus, volucresque petendo</span><span class="linebreak"></span>
</p>
</section><notes></notes></section>