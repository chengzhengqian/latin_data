<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">quod tua si flecti precibus sententia nullis,</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>care, potest, coniunx, nimiumque es certus eundi,</span><span class="linebreak"></span>
<span class="line">me quoque tolle simul! certe iactabimur una,</span><span class="linebreak"></span>
<span class="line">nec nisi quae patiar, metuam, pariterque feremus,</span><span class="linebreak"></span>
<span class="line">quicquid erit, pariter super aequora lata feremur.”</span><span class="linebreak"></span>
<span class="line indent1">Talibus Aeolidis dictis lacrimisque movetur</span><span class="linebreak"></span>
<span class="line">sidereus coniunx: neque enim minor ignis in ipso est;</span><span class="linebreak"></span>
<span class="line"><span class="br"></span><span class="lineNumber">446</span><span class="br"></span>sed neque propositos pelagi dimittere cursus,</span><span class="linebreak"></span>
<span class="line">nec vult Alcyonen in partem adhibere pericli</span><span class="linebreak"></span>
<span class="line">multaque respondit timidum solantia pectus.</span><span class="linebreak"></span>
<span class="line">non tamen idcirco causam probat; addidit illis</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>hoc quoque lenimen, quo solo flexit amantem:</span><span class="linebreak"></span>
<span class="line">“longa quidem est nobis omnis mora, sed tibi iuro</span><span class="linebreak"></span>
<span class="line">per patrios ignes, si me modo fata remittant,</span><span class="linebreak"></span>
<span class="line">ante reversurum, quam luna bis inpleat orbem.”</span><span class="linebreak"></span>
<span class="line">his ubi promissis spes est admota recursus,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>protinus eductam navalibus aequore tingui</span><span class="linebreak"></span>
<span class="line">aptarique suis pinum iubet armamentis;</span><span class="linebreak"></span>
<span class="line">qua rursus visa veluti praesaga futuri</span><span class="linebreak"></span>
<span class="line">horruit Alcyone lacrimasque emisit obortas</span><span class="linebreak"></span>
<span class="line">amplexusque dedit tristique miserrima tandem</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>ore “vale” dixit conlapsaque corpore toto est;</span><span class="linebreak"></span>
<span class="line">ast iuvenes quaerente moras Ceyce reducunt</span><span class="linebreak"></span>
<span class="line">ordinibus geminis ad fortia pectora remos</span><span class="linebreak"></span>
<span class="line">aequalique ictu scindunt freta: sustulit illa</span><span class="linebreak"></span>
<span class="line">umentes oculos stantemque in puppe recurva</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>concussaque manu dantem sibi signa maritum</span><span class="linebreak"></span>
<span class="line">prona videt redditque notas; ubi terra recessit</span><span class="linebreak"></span>
<span class="line">longius, atque oculi nequeunt cognoscere vultus,</span><span class="linebreak"></span>
</p>
</section><notes></notes></section>