<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Scorpius et cauda flexisque utrimque lacertis</span><span class="linebreak"></span>
<span class="line">porrigit in spatium signorum membra duorum:</span><span class="linebreak"></span>
<span class="line">hunc puer ut nigri madidum sudore veneni</span><span class="linebreak"></span>
<span class="line">vulnera curvata minitantem cuspide vidit,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>mentis inops gelida formidine lora remisit.</span><span class="linebreak"></span>
<span class="line indent1">Quae postquam summum tetigere iacentia tergum,</span><span class="linebreak"></span>
<span class="line">exspatiantur equi nulloque inhibente per auras</span><span class="linebreak"></span>
<span class="line">ignotae regionis eunt, quaque inpetus egit,</span><span class="linebreak"></span>
<span class="line">hac sine lege ruunt altoque sub aethere fixis</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>incursant stellis rapiuntque per avia currum</span><span class="linebreak"></span>
<span class="line">et modo summa petunt, modo per declive viasque</span><span class="linebreak"></span>
<span class="line">praecipites spatio terrae propiore feruntur,</span><span class="linebreak"></span>
<span class="line">inferiusque suis fraternos currere Luna</span><span class="linebreak"></span>
<span class="line">admiratur equos, ambustaque nubila fumant.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>corripitur flammis, ut quaeque altissima, tellus</span><span class="linebreak"></span>
<span class="line">fissaque agit rimas et sucis aret ademptis;</span><span class="linebreak"></span>
<span class="line">pabula canescunt, cum frondibus uritur arbor,</span><span class="linebreak"></span>
<span class="line">materiamque suo praebet seges arida damno.</span><span class="linebreak"></span>
<span class="line">parva queror: magnae pereunt cum moenibus</span><span class="linebreak"></span>
<span class="line indent2">urbes,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>cumque suis totas populis incendia gentis</span><span class="linebreak"></span>
<span class="line">in cinerem vertunt; silvae cum montibus ardent;</span><span class="linebreak"></span>
<span class="line">ardet Athos Taurusque Cilix et Tmolus et Oete</span><span class="linebreak"></span>
<span class="line">et tum sicca, prius creberrima fontibus, Ide</span><span class="linebreak"></span>
<span class="line">virgineusque Helicon et nondum Oeagrius Haemus:</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>ardet in inmensum geminatis ignibus Aetne</span><span class="linebreak"></span>
<span class="line">Parnasosque biceps et Eryx et Cynthus et Othrys</span><span class="linebreak"></span>
<span class="line">et tandem nivibus Rhodope caritura Mimasque</span><span class="linebreak"></span>
<span class="line">Dindymaque et Mycale natusque ad sacra Cithaeron.</span><span class="linebreak"></span>
</p>
</section><notes></notes></section>