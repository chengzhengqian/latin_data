<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">245</span><span class="br"></span>“Primus Ophionides Amycus penetralia donis</span><span class="linebreak"></span>
<span class="line">haud timuit spoliare suis et primus ab aede</span><span class="linebreak"></span>
<span class="line">lampadibus densum rapuit funale coruscis</span><span class="linebreak"></span>
<span class="line">elatumque alte, veluti qui candida tauri</span><span class="linebreak"></span>
<span class="line">rumpere sacrifica molitur colla securi,</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>inlisit fronti Lapithae Celadontis et ossa</span><span class="linebreak"></span>
<span class="line">non cognoscendo confusa relinquit in ore.</span><span class="linebreak"></span>
<span class="line">exsiluere oculi, disiectisque ossibus oris</span><span class="linebreak"></span>
<span class="line">acta retro naris medioque est fixa palato.</span><span class="linebreak"></span>
<span class="line">hunc pede convulso mensae Pellaeus acernae</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>stravit humi Pelates deiecto in pectora mento</span><span class="linebreak"></span>
<span class="line">cumque atro mixtos sputantem sanguine dentes</span><span class="linebreak"></span>
<span class="line">vulnere Tartareas geminato mittit ad umbras.</span><span class="linebreak"></span>
<span class="line indent1">“Proximus ut steterat spectans altaria vultu</span><span class="linebreak"></span>
<span class="line">fumida terribili ‘cur non’ ait ‘utimur istis?’</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>cumque suis Gryneus inmanem sustulit aram</span><span class="linebreak"></span>
<span class="line">ignibus et medium Lapitharum iecit in agmen</span><span class="linebreak"></span>
<span class="line">depressitque duos, Brotean et Orion: Orio</span><span class="linebreak"></span>
<span class="line">mater erat Mycale, quam deduxisse canendo</span><span class="linebreak"></span>
<span class="line">saepe reluctanti constabat cornua lunae.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>‘non impune feres, teli modo copia detur!’</span><span class="linebreak"></span>
<span class="line">dixerat Exadius telique habet instar, in alta</span><span class="linebreak"></span>
<span class="line">quae fuerant pinu votivi cornua cervi.</span><span class="linebreak"></span>
<span class="line">figitur hinc duplici Gryneus in lumina ramo</span><span class="linebreak"></span>
<span class="line">eruiturque oculos, quorum pars cornibus haeret,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>pars fluit in barbam concretaque sanguine pendet.</span><span class="linebreak"></span>
<span class="line indent1">“Ecce rapit mediis flagrantem Rhoetus ab aris</span><span class="linebreak"></span>
<span class="line">pruniceum torrem dextraque a parte Charaxi</span><span class="linebreak"></span>
<span class="line">tempora perfringit fulvo protecta capillo.</span><span class="linebreak"></span>
<span class="line">correpti rapida, veluti seges arida, flamma</span><span class="linebreak"></span>
</p>
</section><notes></notes></section>