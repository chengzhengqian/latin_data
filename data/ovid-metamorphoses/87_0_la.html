<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ut fremit acer equus, cum bellicus aere canoro</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>signa dedit tubicen pugnaeque adsumit amorem,</span><span class="linebreak"></span>
<span class="line">Penthea sic ictus longis ululatibus aether</span><span class="linebreak"></span>
<span class="line">movit, et audito clamore recanduit ira.</span><span class="linebreak"></span>
<span class="line indent1">Monte fere medio est, cingentibus ultima silvis,</span><span class="linebreak"></span>
<span class="line">purus ab arboribus, spectabilis undique, campus:</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>hic oculis illum cernentem sacra profanis</span><span class="linebreak"></span>
<span class="line">prima videt, prima est insano concita cursu,</span><span class="linebreak"></span>
<span class="line">prima suum misso violavit Penthea thyrso</span><span class="linebreak"></span>
<span class="line">mater et “o geminae” clamavit “adeste sorores!</span><span class="linebreak"></span>
<span class="line">ille aper, in nostris errat qui maximus agris,</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>ille mihi feriendus aper.” ruit omnis in unum</span><span class="linebreak"></span>
<span class="line">turba furens; cunctae coeunt trepidumque sequuntur,</span><span class="linebreak"></span>
<span class="line">iam trepidum, iam verba minus violenta loquentem,</span><span class="linebreak"></span>
<span class="line">iam se damnantem, iam se peccasse fatentem.</span><span class="linebreak"></span>
<span class="line">saucius ille tamen “fer opem, matertera” dixit</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>“Autonoe! moveant animos Actaeonis umbrae!”</span><span class="linebreak"></span>
<span class="line">illa, quis Actaeon, nescit dextramque precanti</span><span class="linebreak"></span>
<span class="line">abstulit, Inoo lacerata est altera raptu.</span><span class="linebreak"></span>
<span class="line">non habet infelix quae matri bracchia tendat,</span><span class="linebreak"></span>
<span class="line">trunca sed ostendens dereptis vulnera membris</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>“adspice, mater!” ait. visis ululavit Agaue</span><span class="linebreak"></span>
<span class="line">collaque iactavit movitque per aera crinem</span><span class="linebreak"></span>
<span class="line">avulsumque caput digitis conplexa cruentis</span><span class="linebreak"></span>
<span class="line">clamat: “io comites, opus hoc victoria nostra est!”</span><span class="linebreak"></span>
<span class="line">non citius frondes autumni frigore tactas</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>iamque male haerentes alta rapit arbore ventus,</span><span class="linebreak"></span>
<span class="line">quam sunt membra viri manibus direpta nefandis.</span><span class="linebreak"></span>
<span class="line">talibus exemplis monitae nova sacra frequentant</span><span class="linebreak"></span>
<span class="line">turaque dant sanctasque colunt Ismenides aras.</span><span class="linebreak"></span>
</p>
</section><notes></notes></section>