<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">‘di’ que ‘sumus, meritasque luet vicinia poenas</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>inpia’ dixerunt; ‘vobis inmunibus huius</span><span class="linebreak"></span>
<span class="line">esse mali dabitur; modo vestra relinquite tecta</span><span class="linebreak"></span>
<span class="line">ac nostros comitate gradus et in ardua montis</span><span class="linebreak"></span>
<span class="line">ite simul!’ parent ambo baculisque levati</span><span class="linebreak"></span>
<span class="line">nituntur longo vestigia ponere clivo.</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>tantum aberant summo, quantum semel ire sagitta</span><span class="linebreak"></span>
<span class="line">missa potest: flexere oculos et mersa palude</span><span class="linebreak"></span>
<span class="line">cetera prospiciunt, tantum sua tecta manere,</span><span class="linebreak"></span>
<span class="line">dumque ea mirantur, dum deflent fata suorum,</span><span class="linebreak"></span>
<span class="line">illa vetus dominis etiam casa parva duobus</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>vertitur in templum: furcas subiere columnae,</span><span class="linebreak"></span>
<span class="line">stramina flavescunt aurataque tecta videntur</span><span class="linebreak"></span>
<span class="line">caelataeque fores adopertaque marmore tellus.</span><span class="linebreak"></span>
<span class="line">talia tum placido Saturnius edidit ore:</span><span class="linebreak"></span>
<span class="line">‘dicite, iuste senex et femina coniuge iusto</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>digna, quid optetis.’ cum Baucide pauca locutus</span><span class="linebreak"></span>
<span class="line">iudicium superis aperit commune Philemon:</span><span class="linebreak"></span>
<span class="line">‘esse sacerdotes delubraque vestra tueri</span><span class="linebreak"></span>
<span class="line">poscimus, et quoniam concordes egimus annos,</span><span class="linebreak"></span>
<span class="line">auferat hora duos eadem, nec coniugis umquam</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>busta meae videam, neu sim tumulandus ab illa.’</span><span class="linebreak"></span>
<span class="line">vota fides sequitur: templi tutela fuere,</span><span class="linebreak"></span>
<span class="line">donec vita data est; annis aevoque soluti</span><span class="linebreak"></span>
<span class="line">ante gradus sacros cum starent forte locique</span><span class="linebreak"></span>
<span class="line">narrarent casus, frondere Philemona Baucis,</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>Baucida conspexit senior frondere Philemon.</span><span class="linebreak"></span>
<span class="line">iamque super geminos crescente cacumine vultus</span><span class="linebreak"></span>
<span class="line">mutua, dum licuit, reddebant dicta ‘vale’ que</span><span class="linebreak"></span>
<span class="line">‘o coniunx’ dixere simul, simul abdita texit</span><span class="linebreak"></span>
</p>
</section><notes></notes></section>