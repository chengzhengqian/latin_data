<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">310</span><span class="br"></span>Thespiades, certate, deae. nec voce, nec arte</span><span class="linebreak"></span>
<span class="line">vincemur totidemque sumus: vel cedite victae</span><span class="linebreak"></span>
<span class="line">fonte Medusaeo et Hyantea Aganippe,</span><span class="linebreak"></span>
<span class="line">vel nos Emathiis ad Paeonas usque nivosos</span><span class="linebreak"></span>
<span class="line">cedemus campis! dirimant certamina nymphae.’</span><span class="linebreak"></span>
<span class="line indent1">“Turpe quidem contendere erat, sed cedere visum</span><span class="linebreak"></span>
<span class="line"><span class="br"></span><span class="lineNumber">316</span><span class="br"></span>turpius; electae iurant per flumina nymphae</span><span class="linebreak"></span>
<span class="line">factaque de vivo pressere sedilia saxo.</span><span class="linebreak"></span>
<span class="line">tunc sine sorte prior quae se certare professa est,</span><span class="linebreak"></span>
<span class="line">bella canit superum falsoque in honore gigantas</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>ponit et extenuat magnorum facta deorum;</span><span class="linebreak"></span>
<span class="line">emissumque ima de sede Typhoea terrae</span><span class="linebreak"></span>
<span class="line">caelitibus fecisse metum cunctosque dedisse</span><span class="linebreak"></span>
<span class="line">terga fugae, donec fessos Aegyptia tellus</span><span class="linebreak"></span>
<span class="line">ceperit et septem discretus in ostia Nilus.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>huc quoque terrigenam venisse Typhoea narrat</span><span class="linebreak"></span>
<span class="line">et se mentitis superos celasse figuris;</span><span class="linebreak"></span>
<span class="line">‘duxque gregis’ dixit ‘fit Iuppiter: unde recurvis</span><span class="linebreak"></span>
<span class="line">nunc quoque formatus Libys est cum cornibus Ammon;</span><span class="linebreak"></span>
<span class="line">Delius in corvo, proles Semeleia capro,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>fele soror Phoebi, nivea Saturnia vacca,</span><span class="linebreak"></span>
<span class="line">pisce Venus latuit, Cyllenius ibidis alis.’</span><span class="linebreak"></span>
<span class="line indent1">“Hactenus ad citharam vocalia moverat ora:</span><span class="linebreak"></span>
<span class="line">poscimur Aonides,—sed forsitan otia non sint,</span><span class="linebreak"></span>
<span class="line">nec nostris praebere vacet tibi cantibus aures.”</span><span class="linebreak"></span>
<span class="line">“ne dubita vestrumque mihi refer ordine carmen!”</span><span class="linebreak"></span>
<span class="line"><span class="br"></span><span class="lineNumber">336</span><span class="br"></span>Pallas ait nemorisque levi consedit in umbra;</span><span class="linebreak"></span>
<span class="line">Musa refert: “dedimus summam certaminis uni;</span><span class="linebreak"></span>
<span class="line">surgit et inmissos hedera collecta capillos</span><span class="linebreak"></span>
<span class="line">Calliope querulas praetemptat pollice chordas</span><span class="linebreak"></span>
</p>
</section><notes></notes></section>