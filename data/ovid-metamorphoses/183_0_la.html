<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ambierantque torum: “quid nunc dubitatis inertes?</span><span class="linebreak"></span>
<span class="line">stringite” ait “gladios veteremque haurite crurorem,</span><span class="linebreak"></span>
<span class="line">ut repleam vacuas iuvenali sanguine venas!</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>in manibus vestris vita est aetasque parentis:</span><span class="linebreak"></span>
<span class="line">si pietas ulla est nec spes agitatis inanis,</span><span class="linebreak"></span>
<span class="line">officium praestate patri telisque senectam</span><span class="linebreak"></span>
<span class="line">exigite, et saniem coniecto emittite ferro!”</span><span class="linebreak"></span>
<span class="line">his, ut quaeque pia est, hortatibus inpia prima est</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>et, ne sit scelerata, facit scelus: haud tamen ictus</span><span class="linebreak"></span>
<span class="line">ulla suos spectare potest, oculosque reflectunt,</span><span class="linebreak"></span>
<span class="line">caecaque dant saevis aversae vulnera dextris.</span><span class="linebreak"></span>
<span class="line">ille cruore fluens, cubito tamen adlevat artus,</span><span class="linebreak"></span>
<span class="line">semilacerque toro temptat consurgere, et inter</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>tot medius gladios pallentia bracchia tendens</span><span class="linebreak"></span>
<span class="line">“quid facitis, gnatae? quid vos in fata parentis</span><span class="linebreak"></span>
<span class="line">armat?” ait: cecidere illis animique manusque;</span><span class="linebreak"></span>
<span class="line">plura locuturo cum verbis guttura Colchis</span><span class="linebreak"></span>
<span class="line">abstulit et calidis laniatum mersit in undis.</span><span class="linebreak"></span>
<span class="line indent1"><span class="br"></span><span class="lineNumber">350</span><span class="br"></span>Quod nisi pennatis serpentibus isset in auras,</span><span class="linebreak"></span>
<span class="line">non exempta foret poenae: fugit alta superque</span><span class="linebreak"></span>
<span class="line">Pelion umbrosum, Philyreia tecta, superque</span><span class="linebreak"></span>
<span class="line">Othryn et eventu veteris loca nota Cerambi:</span><span class="linebreak"></span>
<span class="line">hic ope nympharum sublatus in aera pennis,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>cum gravis infuso tellus foret obruta ponto,</span><span class="linebreak"></span>
<span class="line">Deucalioneas effugit inobrutus undas.</span><span class="linebreak"></span>
<span class="line">Aeoliam Pitanen a laeva parte relinquit</span><span class="linebreak"></span>
<span class="line">factaque de saxo longi simulacra draconis</span><span class="linebreak"></span>
<span class="line">Idaeumque nemus, quo nati furta, iuvencum,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>occuluit Liber falsi sub imagine cervi,</span><span class="linebreak"></span>
</p>
</section><notes></notes></section>