<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">naidas his venam, quae numquam arescere posset,</span><span class="linebreak"></span>
<span class="line">subposuisse ferunt. quid enim dare maius habebant?</span><span class="linebreak"></span>
<span class="line">protinus, ut secto piceae de cortice guttae,</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>utve tenax gravida manat tellure bitumen;</span><span class="linebreak"></span>
<span class="line">utve sub adventu spirantis lene favoni</span><span class="linebreak"></span>
<span class="line">sole remollescit quae frigore constitit unda;</span><span class="linebreak"></span>
<span class="line">sic lacrimis consumpta suis Phoebeïa Byblis</span><span class="linebreak"></span>
<span class="line">vertitur in fontem, qui nunc quoque vallibus illis</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>nomen habet dominae, nigraque sub ilice manat.</span><span class="linebreak"></span>
<span class="line indent1">Fama novi centum Cretaeas forsitan urbes</span><span class="linebreak"></span>
<span class="line">implesset monstri, si non miracula nuper</span><span class="linebreak"></span>
<span class="line">Iphide mutata Crete propiora tulisset.</span><span class="linebreak"></span>
<span class="line">proxima Cnosiaco nam quondam Phaestia regno</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>progenuit tellus ignotum nomine Ligdum,</span><span class="linebreak"></span>
<span class="line">ingenua de plebe virum, nec census in illo</span><span class="linebreak"></span>
<span class="line">nobilitate sua maior, sed vita fidesque</span><span class="linebreak"></span>
<span class="line">inculpata fuit. gravidae qui coniugis aures</span><span class="linebreak"></span>
<span class="line">vocibus his monuit, cum iam prope partus adesset:</span><span class="linebreak"></span>
<span class="line">“quae voveam, duo sunt: minimo ut relevere dolore,</span><span class="linebreak"></span>
<span class="line"><span class="br"></span><span class="lineNumber">676</span><span class="br"></span>utque marem parias. onerosior altera sors est,</span><span class="linebreak"></span>
<span class="line">et vires fortuna negat. quod abominor, ergo</span><span class="linebreak"></span>
<span class="line">edita forte tuo fuerit si femina partu,—</span><span class="linebreak"></span>
<span class="line">invitus mando; pietas, ignosce!—necetur.”</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>dixerat, et lacrimis vultum lavere profusis,</span><span class="linebreak"></span>
<span class="line">tam qui mandabat, quam cui mandata dabantur.</span><span class="linebreak"></span>
<span class="line">sed tamen usque suum vanis Telethusa maritum</span><span class="linebreak"></span>
</p>
</section><notes></notes></section>