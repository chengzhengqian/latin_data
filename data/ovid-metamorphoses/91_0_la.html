<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">an magis, ut sumptis illius filia pennis</span><span class="linebreak"></span>
<span class="line">extremos albis in turribus egerit annos,</span><span class="linebreak"></span>
<span class="line">nais an ut cantu nimiumque potentibus herbis</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>verterit in tacitos iuvenalia corpora pisces,</span><span class="linebreak"></span>
<span class="line">donec idem passa est, an, quae poma alba ferebat</span><span class="linebreak"></span>
<span class="line">ut nunc nigra ferat contactu sanguinis arbor:</span><span class="linebreak"></span>
<span class="line">hoc placet; hanc, quoniam vulgaris fabula non est,</span><span class="linebreak"></span>
<span class="line">talibus orsa modis lana sua fila sequente:</span><span class="linebreak"></span>
<span class="line indent1">“Pyramus et Thisbe, iuvenum pulcherrimus alter,</span><span class="linebreak"></span>
<span class="line"><span class="br"></span><span class="lineNumber">56</span><span class="br"></span>altera, quas Oriens habuit, praelata puellis,</span><span class="linebreak"></span>
<span class="line">contiguas tenuere domos, ubi dicitur altam</span><span class="linebreak"></span>
<span class="line">coctilibus muris cinxisse Semiramis urbem.</span><span class="linebreak"></span>
<span class="line">notitiam primosque gradus vicinia fecit,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>tempore crevit amor; taedae quoque iure coissent,</span><span class="linebreak"></span>
<span class="line">sed vetuere patres: quod non potuere vetare,</span><span class="linebreak"></span>
<span class="line">ex aequo captis ardebant mentibus ambo.</span><span class="linebreak"></span>
<span class="line">conscius omnis abest; nutu signisque loquuntur,</span><span class="linebreak"></span>
<span class="line">quoque magis tegitur, tectus magis aestuat ignis.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>fissus erat tenui rima, quam duxerat olim,</span><span class="linebreak"></span>
<span class="line">cum fieret, paries domui communis utrique.</span><span class="linebreak"></span>
<span class="line">id vitium nulli per saecula longa notatum—</span><span class="linebreak"></span>
<span class="line">quid non sentit amor?—primi vidistis amantes</span><span class="linebreak"></span>
<span class="line">et vocis fecistis iter, tutaeque per illud</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>murmure blanditiae minimo transire solebant.</span><span class="linebreak"></span>
<span class="line">saepe, ubi constiterant hinc Thisbe, Pyramus illinc,</span><span class="linebreak"></span>
<span class="line">inque vices fuerat captatus anhelitus oris,</span><span class="linebreak"></span>
<span class="line">‘invide’ dicebant ‘paries, quid amantibus obstas?’</span><span class="linebreak"></span>
<span class="line">quantum erat, ut sineres toto nos corpore iungi</span><span class="linebreak"></span>
<span class="line">aut, hoc si nimium est, vel ad oscula danda pateres?</span><span class="linebreak"></span>
</p>
</section><notes></notes></section>