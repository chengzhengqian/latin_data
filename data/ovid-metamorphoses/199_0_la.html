<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">hactenus, et tacuit; “iaculo quod crimen in ipso est?”</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>Phocus ait; iaculi sic crimina reddidit ille:</span><span class="linebreak"></span>
<span class="line indent1">“Gaudia principium nostri sunt, Phoce, doloris:</span><span class="linebreak"></span>
<span class="line">illa prius referam. iuvat o meminisse beati</span><span class="linebreak"></span>
<span class="line">temporis, Aeacide, quo primos rite per annos</span><span class="linebreak"></span>
<span class="line">coniuge eram felix, felix erat illa marito.</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>mutua cura duos et amor socialis habebat,</span><span class="linebreak"></span>
<span class="line">nec Iovis illa meo thalamos praeferret amori,</span><span class="linebreak"></span>
<span class="line">nec me quae caperet, non si Venus ipsa veniret,</span><span class="linebreak"></span>
<span class="line">ulla erat; aequales urebant pectora flammae.</span><span class="linebreak"></span>
<span class="line">sole fere radiis feriente cacumina primis</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>venatum in silvas iuvenaliter ire solebam</span><span class="linebreak"></span>
<span class="line">nec mecum famuli nec equi nec naribus acres</span><span class="linebreak"></span>
<span class="line">ire canes nec lina sequi nodosa solebant:</span><span class="linebreak"></span>
<span class="line">tutus eram iaculo; sed cum satiata ferinae</span><span class="linebreak"></span>
<span class="line">dextera caedis erat, repetebam frigus et umbras</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>et quae de gelidis exibat vallibus aura:</span><span class="linebreak"></span>
<span class="line">aura petebatur medio mihi lenis in aestu,</span><span class="linebreak"></span>
<span class="line">auram exspectabam, requies erat illa labori.</span><span class="linebreak"></span>
<span class="line">‘aura’ (recordor enim), ‘venias’ cantare solebam,</span><span class="linebreak"></span>
<span class="line">‘meque iuves intresque sinus, gratissima, nostros,</span><span class="linebreak"></span>
<span class="line">utque facis, relevare velis, quibus urimur, aestus!’</span><span class="linebreak"></span>
<span class="line"><span class="br"></span><span class="lineNumber">816</span><span class="br"></span>forsitan addiderim (sic me mea fata trahebant),</span><span class="linebreak"></span>
<span class="line">blanditias plures et ‘tu mihi magna voluptas’</span><span class="linebreak"></span>
<span class="line">dicere sim solitus, ‘tu me reficisque fovesque,</span><span class="linebreak"></span>
<span class="line">tu facis, ut silvas, ut amem loca sola: meoque</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>spiritus iste tuus semper captatur ab ore.’</span><span class="linebreak"></span>
<span class="line">vocibus ambiguis deceptam praebuit aurem</span><span class="linebreak"></span>
<span class="line">nescio quis nomenque aurae tam saepe vocatum</span><span class="linebreak"></span>
</p>
</section><notes></notes></section>