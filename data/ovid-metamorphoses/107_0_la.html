<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tum face iactata per eundem saepius orbem</span><span class="linebreak"></span>
<span class="line">consequitur motis velociter ignibus ignes.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>sic victrix iussique potens ad inania magni</span><span class="linebreak"></span>
<span class="line">regna redit Ditis sumptumque recingitur anguem.</span><span class="linebreak"></span>
<span class="line indent1">Protinus Aeolides media furibundus in aula</span><span class="linebreak"></span>
<span class="line">clamat “io, comites, his retia tendite silvis!</span><span class="linebreak"></span>
<span class="line">hic modo cum gemina visa est mihi prole leaena”</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>utque ferae sequitur vestigia coniugis amens</span><span class="linebreak"></span>
<span class="line">deque sinu matris ridentem et parva Learchum</span><span class="linebreak"></span>
<span class="line">bracchia tendentem rapit et bis terque per auras</span><span class="linebreak"></span>
<span class="line">more rotat fundae rigidoque infantia saxo</span><span class="linebreak"></span>
<span class="line">discutit ora ferox; tum denique concita mater,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>seu dolor hoc fecit seu sparsi causa veneni,</span><span class="linebreak"></span>
<span class="line">exululat passisque fugit male sana capillis</span><span class="linebreak"></span>
<span class="line">teque ferens parvum nudis, Melicerta, lacertis</span><span class="linebreak"></span>
<span class="line">“euhoe Bacche” sonat: Bacchi sub nomine Iuno</span><span class="linebreak"></span>
<span class="line">risit et “hos usus praestet tibi” dixit “alumnus!”</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>inminet aequoribus scopulus: pars ima cavatur</span><span class="linebreak"></span>
<span class="line">fluctibus et tectas defendit ab imbribus undas,</span><span class="linebreak"></span>
<span class="line">summa riget frontemque in apertum porrigit</span><span class="linebreak"></span>
<span class="line indent2">aequor;</span><span class="linebreak"></span>
<span class="line">occupat hunc (vires insania fecerat) Ino</span><span class="linebreak"></span>
<span class="line">seque super pontum nullo tardata timore</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>mittit onusque suum; percussa recanduit unda.</span><span class="linebreak"></span>
<span class="line indent1">At Venus, inmeritae neptis miserata labores,</span><span class="linebreak"></span>
<span class="line">sic patruo blandita suo est “o numen aquarum,</span><span class="linebreak"></span>
<span class="line">proxima cui caelo cessit, Neptune, potestas,</span><span class="linebreak"></span>
</p>
</section><notes></notes></section>