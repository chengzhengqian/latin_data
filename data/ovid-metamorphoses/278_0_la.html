<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">in quibus et nato genetrix et nata parenti</span><span class="linebreak"></span>
<span class="line">iungitur, et pietas geminato crescit amore.</span><span class="linebreak"></span>
<span class="line">me miseram, quod non nasci mihi contigit illic,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>fortunaque loci laedor!—quid in ista revolvor?</span><span class="linebreak"></span>
<span class="line">spes interdictae, discedite! dignus amari</span><span class="linebreak"></span>
<span class="line">ille, sed ut pater, est.—ergo, si filia magni</span><span class="linebreak"></span>
<span class="line">non essem Cinyrae, Cinyrae concumbere possem:</span><span class="linebreak"></span>
<span class="line">nunc, quia iam meus est, non est meus, ipsaque damno</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>est mihi proximitas: aliena potentior essem.</span><span class="linebreak"></span>
<span class="line">ire libet procul hinc patriaeque relinquere fines,</span><span class="linebreak"></span>
<span class="line">dum scelus effugiam; retinet malus ardor euntem,</span><span class="linebreak"></span>
<span class="line">ut praesens spectem Cinyran tangamque loquarque</span><span class="linebreak"></span>
<span class="line">osculaque admoveam, si nil conceditur ultra.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>ultra autem spectare aliquid potes, inpia virgo?</span><span class="linebreak"></span>
<span class="line">et quot confundas et iura et nomina, sentis?</span><span class="linebreak"></span>
<span class="line">tune eris et matris paelex et adultera patris?</span><span class="linebreak"></span>
<span class="line">tune soror nati genetrixque vocabere fratris?</span><span class="linebreak"></span>
<span class="line">nec metues atro crinitas angue sorores,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>quas facibus saevis oculos atque ora petentes</span><span class="linebreak"></span>
<span class="line">noxia corda vident? at tu, dum corpore non es</span><span class="linebreak"></span>
<span class="line">passa nefas, animo ne concipe neve potentis</span><span class="linebreak"></span>
<span class="line">concubitu vetito naturae pollue foedus!</span><span class="linebreak"></span>
<span class="line">velle puta: res ipsa vetat; pius ille memorque est</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>moris—et o vellem similis furor esset in illo!’</span><span class="linebreak"></span>
<span class="line indent1">“Dixerat, at Cinyras, quem copia digna procorum,</span><span class="linebreak"></span>
<span class="line">quid faciat, dubitare facit, scitatur ab ipsa,</span><span class="linebreak"></span>
<span class="line">nominibus dictis, cuius velit esse mariti;</span><span class="linebreak"></span>
<span class="line">illa silet primo patriisque in vultibus haerens</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>aestuat et tepido suffundit lumina rore.</span><span class="linebreak"></span>
</p>
</section><notes></notes></section>