<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">pectora somnus habet: thalamos taciturna paternos</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>intrat et (heu facinus!) fatali nata parentem</span><span class="linebreak"></span>
<span class="line">crine suum spoliat praedaque potita nefanda</span><span class="linebreak"></span>
<span class="line"><span class="br"></span><span class="lineNumber">88</span><span class="br"></span>per medios hostes (meriti fiducia tanta est)</span><span class="linebreak"></span>
<span class="line">pervenit ad regem; quem sic adfata paventem est:</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>“suasit amor facinus: proles ego regia Nisi</span><span class="linebreak"></span>
<span class="line">Scylla tibi trado patriaeque meosque penates;</span><span class="linebreak"></span>
<span class="line">praemia nulla peto nisi te: cape pignus amoris</span><span class="linebreak"></span>
<span class="line">purpureum crinem nec me nunc tradere crinem,</span><span class="linebreak"></span>
<span class="line">sed patrium tibi crede caput!” scelerataque dextra</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>munera porrexit; Minos porrecta refugit</span><span class="linebreak"></span>
<span class="line">turbatusque novi respondit imagine facti:</span><span class="linebreak"></span>
<span class="line">“di te summoveant, o nostri infamia saecli,</span><span class="linebreak"></span>
<span class="line">orbe suo, tellusque tibi pontusque negetur!</span><span class="linebreak"></span>
<span class="line">certe ego non patiar Iovis incunabula, Creten,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>qui meus est orbis, tantum contingere monstrum.”</span><span class="linebreak"></span>
<span class="line indent1">Dixit, et ut leges captis iustissimus auctor</span><span class="linebreak"></span>
<span class="line">hostibus inposuit, classis retinacula solvi</span><span class="linebreak"></span>
<span class="line">iussit et aeratas impelli remige puppes.</span><span class="linebreak"></span>
<span class="line">Scylla freto postquam deductas nare carinas</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>nec praestare ducem sceleris sibi praemia vidit,</span><span class="linebreak"></span>
<span class="line">consumptis precibus violentam transit in iram</span><span class="linebreak"></span>
<span class="line">intendensque manus passis furibunda capillis</span><span class="linebreak"></span>
<span class="line">“quo fugis” exclamat “meritorum auctore relicta,</span><span class="linebreak"></span>
<span class="line">o patriae praelate meae, praelate parenti?</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>quo fugis, inmitis, cuius victoria nostrum</span><span class="linebreak"></span>
<span class="line">et scelus et meritum est? nec te data munera, nec te</span><span class="linebreak"></span>
<span class="line">noster amor movit, nec quod spes omnis in unum</span><span class="linebreak"></span>
</p>
</section><notes></notes></section>