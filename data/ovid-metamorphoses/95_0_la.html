<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dixit et aptato pectus mucrone sub imum</span><span class="linebreak"></span>
<span class="line">incubuit ferro, quod adhuc a caede tepebat.</span><span class="linebreak"></span>
<span class="line">vota tamen tetigere deos, tetigere parentes;</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>nam color in pomo est, ubi permaturuit, ater,</span><span class="linebreak"></span>
<span class="line">quodque rogis superest, una requiescit in urna.”</span><span class="linebreak"></span>
<span class="line indent1">Desierat: mediumque fuit breve tempus, et orsa est</span><span class="linebreak"></span>
<span class="line">dicere Leuconoe: vocem tenuere sorores.</span><span class="linebreak"></span>
<span class="line">“hunc quoque, siderea qui temperat omnia luce,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>cepit amor Solem: Solis referemus amores.</span><span class="linebreak"></span>
<span class="line">primus adulterium Veneris cum Marte putatur</span><span class="linebreak"></span>
<span class="line">hic vidisse deus; videt hic deus omnia primus.</span><span class="linebreak"></span>
<span class="line">indoluit facto Iunonigenaeque marito</span><span class="linebreak"></span>
<span class="line">furta tori furtique locum monstravit, at illi</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>et mens et quod opus fabrilis dextra tenebat</span><span class="linebreak"></span>
<span class="line">excidit: extemplo graciles ex aere catenas</span><span class="linebreak"></span>
<span class="line">retiaque et laqueos, quae lumina fallere possent,</span><span class="linebreak"></span>
<span class="line">elimat. non illud opus tenuissima vincant</span><span class="linebreak"></span>
<span class="line">stamina, non summo quae pendet aranea tigno;</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>utque levis tactus momentaque parva sequantur,</span><span class="linebreak"></span>
<span class="line">efficit et lecto circumdata collocat arte.</span><span class="linebreak"></span>
<span class="line">ut venere torum coniunx et adulter in unum,</span><span class="linebreak"></span>
<span class="line">arte viri vinclisque nova ratione paratis</span><span class="linebreak"></span>
<span class="line">in mediis ambo deprensi amplexibus haerent.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Lemnius extemplo valvas patefecit eburnas</span><span class="linebreak"></span>
<span class="line">inmisitque deos; illi iacuere ligati</span><span class="linebreak"></span>
<span class="line">turpiter, atque aliquis de dis non tristibus optat</span><span class="linebreak"></span>
<span class="line">sic fieri turpis; superi risere, diuque</span><span class="linebreak"></span>
<span class="line">haec fuit in toto notissima fabula caelo.</span><span class="linebreak"></span>
<span class="line indent1"><span class="br"></span><span class="lineNumber">190</span><span class="br"></span>“Exigit indicii memorem Cythereia poenam</span><span class="linebreak"></span>
</p>
</section><notes></notes></section>