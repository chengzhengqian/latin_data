<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sic vultus moriens iacet et defecta vigore</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>ipsa sibi est oneri cervix umeroque recumbit.</span><span class="linebreak"></span>
<span class="line">‘laberis, Oebalide, prima fraudate iuventa,’</span><span class="linebreak"></span>
<span class="line">Phoebus ait ‘videoque tuum, mea crimina, vulnus.</span><span class="linebreak"></span>
<span class="line">tu dolor es facinusque meum: mea dextera leto</span><span class="linebreak"></span>
<span class="line">inscribenda tuo est. ego sum tibi funeris auctor.</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>quae mea culpa tamen, nisi si lusisse vocari</span><span class="linebreak"></span>
<span class="line">culpa potest, nisi culpa potest et amasse vocari?</span><span class="linebreak"></span>
<span class="line">atque utinam tecumque mori vitamque liceret</span><span class="linebreak"></span>
<span class="line">reddere! quod quoniam fatali lege tenemur,</span><span class="linebreak"></span>
<span class="line">semper eris mecum memorique haerebis in ore.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>te lyra pulsa manu, te carmina nostra sonabunt,</span><span class="linebreak"></span>
<span class="line">flosque novus scripto gemitus imitabere nostros.</span><span class="linebreak"></span>
<span class="line">tempus et illud erit, quo se fortissimus heros</span><span class="linebreak"></span>
<span class="line">addat in hunc florem folioque legatur eodem.’</span><span class="linebreak"></span>
<span class="line">talia dum vero memorantur Apollinis ore,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>ecce cruor, qui fusus humo signaverat herbas,</span><span class="linebreak"></span>
<span class="line">desinit esse cruor, Tyrioque nitentior ostro</span><span class="linebreak"></span>
<span class="line">flos oritur formamque capit, quam lilia, si non</span><span class="linebreak"></span>
<span class="line">purpureus color his, argenteus esset in illis.</span><span class="linebreak"></span>
<span class="line">non satis hoc Phoebo est (is enim fuit auctor honoris):</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>ipse suos gemitus foliis inscribit, et AI AI</span><span class="linebreak"></span>
<span class="line">flos habet inscriptum, funestaque littera ducta est.</span><span class="linebreak"></span>
<span class="line">nec genuisse pudet Sparten Hyacinthon: honorque</span><span class="linebreak"></span>
<span class="line">durat in hoc aevi, celebrandaque more priorum</span><span class="linebreak"></span>
<span class="line">annua praelata redeunt Hyacinthia pompa.</span><span class="linebreak"></span>
</p>
</section><notes></notes></section>