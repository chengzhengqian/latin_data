<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">“tempus, Atlas, veniet, tua quo spoliabitur auro</span><span class="linebreak"></span>
<span class="line">arbor, et hunc praedae titulum Iove natus habebit.”</span><span class="linebreak"></span>
<span class="line"><span class="br"></span><span class="lineNumber">646</span><span class="br"></span>id metuens solidis pomaria clauserat Atlas</span><span class="linebreak"></span>
<span class="line">moenibus et vasto dederat servanda draconi</span><span class="linebreak"></span>
<span class="line">arcebatque suis externos finibus omnes.</span><span class="linebreak"></span>
<span class="line">huic quoque “vade procul, ne longe gloria rerum,</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>quam mentiris” ait, “longe tibi Iuppiter absit!”</span><span class="linebreak"></span>
<span class="line">vimque minis addit manibusque expellere temptat</span><span class="linebreak"></span>
<span class="line">cunctantem et placidis miscentem fortia dictis.</span><span class="linebreak"></span>
<span class="line">viribus inferior (quis enim par esset Atlantis</span><span class="linebreak"></span>
<span class="line">viribus?) “at, quoniam parvi tibi gratia nostra est,</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>accipe munus!” ait laevaque a parte Medusae</span><span class="linebreak"></span>
<span class="line">ipse retro versus squalentia protulit ora.</span><span class="linebreak"></span>
<span class="line">quantus erat, mons factus Atlas: nam barba comaeque</span><span class="linebreak"></span>
<span class="line">in silvas abeunt, iuga sunt umerique manusque,</span><span class="linebreak"></span>
<span class="line">quod caput ante fuit, summo est in monte cacumen,</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>ossa lapis fiunt; tum partes altus in omnes</span><span class="linebreak"></span>
<span class="line">crevit in inmensum (sic, di, statuistis) et omne</span><span class="linebreak"></span>
<span class="line">cum tot sideribus caelum requievit in illo.</span><span class="linebreak"></span>
<span class="line indent1">Clauserat Hippotades Aetnaeo carcere ventos,</span><span class="linebreak"></span>
<span class="line">admonitorque operum caelo clarissimus alto</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>Lucifer ortus erat: pennis ligat ille resumptis</span><span class="linebreak"></span>
<span class="line">parte ab utraque pedes teloque accingitur unco</span><span class="linebreak"></span>
<span class="line">et liquidum motis talaribus aera findit.</span><span class="linebreak"></span>
<span class="line">gentibus innumeris circumque infraque relictis</span><span class="linebreak"></span>
<span class="line">Aethiopum populos Cepheaque conspicit arva.</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>illic inmeritam maternae pendere linguae</span><span class="linebreak"></span>
<span class="line">Andromedan poenas iniustus iusserat Ammon;</span><span class="linebreak"></span>
</p>
</section><notes></notes></section>