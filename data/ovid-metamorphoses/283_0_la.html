<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">post tot concubitus, inlato lumine vidit</span><span class="linebreak"></span>
<span class="line">et scelus et natam verbisque dolore retentis</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>pendenti nitidum vagina deripit ensem;</span><span class="linebreak"></span>
<span class="line">Myrrha fugit: tenebrisque et caecae munere noctis</span><span class="linebreak"></span>
<span class="line">intercepta neci est latosque vagata per agros</span><span class="linebreak"></span>
<span class="line">palmiferos Arabas Panchaeaque rura relinquit</span><span class="linebreak"></span>
<span class="line">perque novem erravit redeuntis cornua lunae,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>cum tandem terra requievit fessa Sabaea;</span><span class="linebreak"></span>
<span class="line">vixque uteri portabat onus. tum nescia voti</span><span class="linebreak"></span>
<span class="line">atque inter mortisque metus et taedia vitae</span><span class="linebreak"></span>
<span class="line">est tales conplexa preces: ‘o siqua patetis</span><span class="linebreak"></span>
<span class="line">numina confessis, merui nec triste recuso</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>supplicium, sed ne violem vivosque superstes</span><span class="linebreak"></span>
<span class="line">mortuaque exstinctos, ambobus pellite regnis</span><span class="linebreak"></span>
<span class="line">mutataeque mihi vitamque necemque negate!’</span><span class="linebreak"></span>
<span class="line">numen confessis aliquod patet: ultima certe</span><span class="linebreak"></span>
<span class="line">vota suos habuere deos. nam crura loquentis</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>terra supervenit, ruptosque obliqua per ungues</span><span class="linebreak"></span>
<span class="line">porrigitur radix, longi firmamina trunci,</span><span class="linebreak"></span>
<span class="line">ossaque robur agunt, mediaque manente medulla</span><span class="linebreak"></span>
<span class="line">sanguis it in sucos, in magnos bracchia ramos,</span><span class="linebreak"></span>
<span class="line">in parvos digiti, duratur cortice pellis.</span><span class="linebreak"></span>
<span class="line">iamque gravem crescens uterum perstrinxerat arbor</span><span class="linebreak"></span>
<span class="line"><span class="br"></span><span class="lineNumber">496</span><span class="br"></span>pectoraque obruerat collumque operire parabat:</span><span class="linebreak"></span>
<span class="line">non tulit illa moram venientique obvia ligno</span><span class="linebreak"></span>
<span class="line">subsedit mersitque suos in cortice vultus.</span><span class="linebreak"></span>
<span class="line">quae quamquam amisit veteres cum corpore sensus,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>flet tamen, et tepidae manant ex arbore guttae.</span><span class="linebreak"></span>
<span class="line">est honor et lacrimis, stillataque cortice murra</span><span class="linebreak"></span>
<span class="line">nomen erile tenet nulloque tacebitur aevo.</span><span class="linebreak"></span>
</p>
</section><notes></notes></section>