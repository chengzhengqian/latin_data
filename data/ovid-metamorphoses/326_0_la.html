<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tota fremit vocesque refert iteratque quod audit;</span><span class="linebreak"></span>
<span class="line">nulla quies intus nullaque silentia parte,</span><span class="linebreak"></span>
<span class="line">nec tamen est clamor, sed parvae murmura vocis,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>qualia de pelagi, siquis procul audiat, undis</span><span class="linebreak"></span>
<span class="line">esse solent, qualemve sonum, cum Iuppiter atras</span><span class="linebreak"></span>
<span class="line">increpuit nubes, extrema tonitrua reddunt.</span><span class="linebreak"></span>
<span class="line">atria turba tenet: veniunt, leve vulgus, euntque</span><span class="linebreak"></span>
<span class="line">mixtaque cum veris passim commenta vagantur</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>milia rumorum confusaque verba volutant;</span><span class="linebreak"></span>
<span class="line">e quibus hi vacuas inplent sermonibus aures,</span><span class="linebreak"></span>
<span class="line">hi narrata ferunt alio, mensuraque ficti</span><span class="linebreak"></span>
<span class="line">crescit, et auditis aliquid novus adicit auctor.</span><span class="linebreak"></span>
<span class="line">illic Credulitas, illic temerarius Error</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>vanaque Laetitia est consternatique Timores</span><span class="linebreak"></span>
<span class="line">Seditioque repens dubioque auctore Susurri:</span><span class="linebreak"></span>
<span class="line">ipsa, quid in caelo rerum pelagoque geratur</span><span class="linebreak"></span>
<span class="line">et tellure, videt totumque inquirit in orbem.</span><span class="linebreak"></span>
<span class="line indent1">Fecerat haec notum, Graias cum milite forti</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>adventare rates, neque inexspectatus in armis</span><span class="linebreak"></span>
<span class="line">hostis adest: prohibent aditus litusque tuentur</span><span class="linebreak"></span>
<span class="line">Troes, et Hectorea primus fataliter hasta,</span><span class="linebreak"></span>
<span class="line">Protesilae, cadis, commissaque proelia magno</span><span class="linebreak"></span>
<span class="line">stant Danais, fortisque animae nece cognitus Hector.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>nec Phryges exiguo, quid Achaica dextera posset,</span><span class="linebreak"></span>
<span class="line">sanguine senserunt, et iam Sigea rubebant</span><span class="linebreak"></span>
<span class="line">litora, iam leto proles Neptunia, Cycnus,</span><span class="linebreak"></span>
<span class="line">mille viros dederat, iam curru instabat Achilles</span><span class="linebreak"></span>
<span class="line">totaque Peliacae sternebat cuspidis ictu</span><span class="linebreak"></span>
</p>
</section><notes></notes></section>