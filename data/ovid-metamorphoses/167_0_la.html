<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">fas sit adire viro, comites famulosque removit.</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>ipse sedens solio Tereus sublimis avito</span><span class="linebreak"></span>
<span class="line">vescitur inque suam sua viscera congerit alvum,</span><span class="linebreak"></span>
<span class="line">tantaque nox animi est, “Ityn huc accersite!” dixit.</span><span class="linebreak"></span>
<span class="line">dissimulare nequit crudelia gaudia Procne</span><span class="linebreak"></span>
<span class="line"><span class="br"></span><span class="lineNumber">654</span><span class="br"></span>iamque suae cupiens exsistere nuntia cladis</span><span class="linebreak"></span>
<span class="line">“intus habes, quem poscis” ait: circumspicit ille</span><span class="linebreak"></span>
<span class="line">atque, ubi sit, quaerit; quaerenti iterumque vocanti,</span><span class="linebreak"></span>
<span class="line">sicut erat sparsis furiali caede capillis,</span><span class="linebreak"></span>
<span class="line">prosiluit Ityosque caput Philomela cruentum</span><span class="linebreak"></span>
<span class="line">misit in ora patris nec tempore maluit ullo</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>posse loqui et meritis testavi gaudia dictis.</span><span class="linebreak"></span>
<span class="line">Thracius ingenti mensas clamore repellit</span><span class="linebreak"></span>
<span class="line">vipereasque ciet Stygia de valle sorores</span><span class="linebreak"></span>
<span class="line">et modo, si posset, reserato pectore diras</span><span class="linebreak"></span>
<span class="line">egerere inde dapes semesaque viscera gestit,</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>flet modo seque vocat bustum miserabile nati,</span><span class="linebreak"></span>
<span class="line">nunc sequitur nudo genitas Pandione ferro.</span><span class="linebreak"></span>
<span class="line">corpora Cecropidum pennis pendere putares:</span><span class="linebreak"></span>
<span class="line">pendebant pennis. quarum petit altera silvas,</span><span class="linebreak"></span>
<span class="line">altera tecta subit, neque adhuc de pectore caedis</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>excessere notae, signataque sanguine pluma est.</span><span class="linebreak"></span>
<span class="line">ille dolore suo poenaeque cupidine velox</span><span class="linebreak"></span>
<span class="line">vertitur in volucrem, cui stant in vertice cristae.</span><span class="linebreak"></span>
<span class="line">prominet inmodicum pro longa cuspide rostrum;</span><span class="linebreak"></span>
<span class="line">nomen epops volucri, facies armata videtur.</span><span class="linebreak"></span>
</p>
</section><notes></notes></section>