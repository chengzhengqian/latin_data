<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">reddita forma lacu est; quam cum vidisset abire,</span><span class="linebreak"></span>
<span class="line">“quo refugis? remane nec me, crudelis, amantem</span><span class="linebreak"></span>
<span class="line">desere!” clamavit; “liceat, quod tangere non est,</span><span class="linebreak"></span>
<span class="line">adspicere et misero praebere alimenta furori!”</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>dumque dolet, summa vestem deduxit ab ora</span><span class="linebreak"></span>
<span class="line">nudaque marmoreis percussit pectora palmis.</span><span class="linebreak"></span>
<span class="line">pectora traxerunt roseum percussa ruborem,</span><span class="linebreak"></span>
<span class="line">non aliter quam poma solent, quae candida parte,</span><span class="linebreak"></span>
<span class="line">parte rubent, aut ut variis solet uva racemis</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>ducere purpureum nondum matura colorem.</span><span class="linebreak"></span>
<span class="line">quae simul adspexit liquefacta rursus in unda,</span><span class="linebreak"></span>
<span class="line">non tulit ulterius, sed ut intabescere flavae</span><span class="linebreak"></span>
<span class="line">igne levi cerae matutinaeque pruinae</span><span class="linebreak"></span>
<span class="line">sole tepente solent, sic attenuatus amore</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>liquitur et tecto paulatim carpitur igni;</span><span class="linebreak"></span>
<span class="line">et neque iam color est mixto candore rubori,</span><span class="linebreak"></span>
<span class="line">nec vigor et vires et quae modo visa placebant,</span><span class="linebreak"></span>
<span class="line">nec corpus remanet, quondam quod amaverat Echo.</span><span class="linebreak"></span>
<span class="line">quae tamen ut vidit, quamvis irata memorque,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>indoluit, quotiensque puer miserabilis “eheu”</span><span class="linebreak"></span>
<span class="line">dixerat, haec resonis iterabat vocibus “eheu”;</span><span class="linebreak"></span>
<span class="line">cumque suos manibus percusserat ille lacertos,</span><span class="linebreak"></span>
<span class="line">haec quoque reddebat sonitum plangoris eundem.</span><span class="linebreak"></span>
<span class="line">ultima vox solitam fuit haec spectantis in undam:</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>“heu frustra dilecte puer!” totidemque remisit</span><span class="linebreak"></span>
<span class="line">verba locus, dictoque vale “vale” inquit et Echo.</span><span class="linebreak"></span>
<span class="line">ille caput viridi fessum submisit in herba,</span><span class="linebreak"></span>
<span class="line">lumina mors clausit domini mirantia formam:</span><span class="linebreak"></span>
<span class="line">tum quoque se, postquam est inferna sede receptus,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>in Stygia spectabat aqua, planxere sorores</span><span class="linebreak"></span>
<span class="line">naides et sectos fratri posuere capillos,</span><span class="linebreak"></span>
</p>
</section><notes></notes></section>