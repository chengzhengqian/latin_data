<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">275</span><span class="br"></span>quae radio stantis percurrens stamina telae</span><span class="linebreak"></span>
<span class="line">“vulgatos taceo” dixit “pastoris amores</span><span class="linebreak"></span>
<span class="line">Daphnidis Idaei, quem nymphe paelicis ira</span><span class="linebreak"></span>
<span class="line">contulit in saxum: tantus dolor urit amantes;</span><span class="linebreak"></span>
<span class="line">nec loquor, ut quondam naturae iure novato</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>ambiguus fuerit modo vir, modo femina Sithon.</span><span class="linebreak"></span>
<span class="line">te quoque, nunc adamas, quondam fidissime parvo,</span><span class="linebreak"></span>
<span class="line">Celmi, Iovi largoque satos Curetas ab imbri</span><span class="linebreak"></span>
<span class="line">et Crocon in parvos versum cum Smilace flores</span><span class="linebreak"></span>
<span class="line">praetereo dulcique animos novitate tenebo.</span><span class="linebreak"></span>
<span class="line indent1"><span class="br"></span><span class="lineNumber">285</span><span class="br"></span>“Unde sit infamis, quare male fortibus undis</span><span class="linebreak"></span>
<span class="line">Salmacis enervet tactosque remolliat artus,</span><span class="linebreak"></span>
<span class="line">discite. causa latet, vis est notissima fontis.</span><span class="linebreak"></span>
<span class="line">Mercurio puerum diva Cythereide natum</span><span class="linebreak"></span>
<span class="line">naides Idaeis enutrivere sub antris,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>cuius erat facies, in qua materque paterque</span><span class="linebreak"></span>
<span class="line">cognosci possent; nomen quoque traxit ab illis.</span><span class="linebreak"></span>
<span class="line">is tria cum primum fecit quinquennia, montes</span><span class="linebreak"></span>
<span class="line">deseruit patrios Idaque altrice relicta</span><span class="linebreak"></span>
<span class="line">ignotis errare locis, ignota videre</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>flumina gaudebat, studio minuente laborem.</span><span class="linebreak"></span>
<span class="line">ille etiam Lycias urbes Lyciaeque propinquos</span><span class="linebreak"></span>
<span class="line">Caras adit: videt hic stagnum lucentis ad imum</span><span class="linebreak"></span>
<span class="line">usque solum lymphae; non illic canna palustris</span><span class="linebreak"></span>
<span class="line">nec steriles ulvae nec acuta cuspide iunci;</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>perspicuus liquor est; stagni tamen ultima vivo</span><span class="linebreak"></span>
<span class="line">caespite cinguntur semperque virentibus herbis.</span><span class="linebreak"></span>
<span class="line">nympha colit, sed nec venatibus apta nec arcus</span><span class="linebreak"></span>
<span class="line">flectere quae soleat nec quae contendere cursu,</span><span class="linebreak"></span>
</p>
</section><notes></notes></section>