<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sicut eram, fugio sine vestibus (altera vestes</span><span class="linebreak"></span>
<span class="line">ripa meas habuit): tanto magis instat et ardet,</span><span class="linebreak"></span>
<span class="line">et quia nuda fui, sum visa paratior illi.</span><span class="linebreak"></span>
<span class="line">sic ego currebam, sic me ferus ille premebat,</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>ut fugere accipitrem penna trepidante columbae,</span><span class="linebreak"></span>
<span class="line">ut solet accipiter trepidas urguere columbas.</span><span class="linebreak"></span>
<span class="line">usque sub Orchomenon Psophidaque Cyllenenque</span><span class="linebreak"></span>
<span class="line">Maenaliosque sinus gelidumque Erymanthon et Elin</span><span class="linebreak"></span>
<span class="line">currere sustinui, nec me velocior ille;</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>sed tolerare diu cursus ego viribus inpar</span><span class="linebreak"></span>
<span class="line">non poteram, longi patiens erat ille laboris.</span><span class="linebreak"></span>
<span class="line">per tamen et campos, per opertos arbore montes,</span><span class="linebreak"></span>
<span class="line">saxa quoque et rupes et, qua via nulla, cucurri.</span><span class="linebreak"></span>
<span class="line">sol erat a tergo: vidi praecedere longam</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>ante pedes umbram, nisi si timor illa videbat;</span><span class="linebreak"></span>
<span class="line">sed certe sonitusque pedum terrebat et ingens</span><span class="linebreak"></span>
<span class="line">crinales vittas adflabat anhelitus oris.</span><span class="linebreak"></span>
<span class="line">fessa labore fugae ‘fer opem, deprendimur,’ inquam</span><span class="linebreak"></span>
<span class="line">‘armigerae, Diana, tuae, cui saepe dedisti</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>ferre tuos arcus inclusaque tela pharetra!’</span><span class="linebreak"></span>
<span class="line">mota dea est spissisque ferens e nubibus unam</span><span class="linebreak"></span>
<span class="line">me super iniecit: lustrat caligine tectam</span><span class="linebreak"></span>
<span class="line">amnis et ignarus circum cava nubila quaerit</span><span class="linebreak"></span>
<span class="line">bisque locum, quo me dea texerat, inscius ambit</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>et bis ‘io Arethusa’ vocavit, ‘io Arethusa!’</span><span class="linebreak"></span>
<span class="line">quid mihi tunc animi miserae fuit? anne quod agnae</span><span class="linebreak"></span>
<span class="line indent2">est,</span><span class="linebreak"></span>
<span class="line">si qua lupos audit circum stabula alta frementes,</span><span class="linebreak"></span>
<span class="line">aut lepori, qui vepre latens hostilia cernit</span><span class="linebreak"></span>
<span class="line">ora canum nullosque audet dare corpore motus?</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>non tamen abscedit; neque enim vestigia cernit</span><span class="linebreak"></span>
<span class="line">longius ulla pedum: servat nubemque locumque.</span><span class="linebreak"></span>
<span class="line">occupat obsessos sudor mihi frigidus artus,</span><span class="linebreak"></span>
<span class="line">caeruleaeque cadunt toto de corpore guttae,</span><span class="linebreak"></span>
</p>
</section><notes></notes></section>