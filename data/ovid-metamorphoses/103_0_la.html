<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">palmite mutantur; de stamine pampinus exit;</span><span class="linebreak"></span>
<span class="line">purpura fulgorem pictis adcommodat uvis.</span><span class="linebreak"></span>
<span class="line">iamque dies exactus erat, tempusque subibat,</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>quod tu nec tenebras nec possis dicere lucem,</span><span class="linebreak"></span>
<span class="line">sed cum luce tamen dubiae confinia noctis:</span><span class="linebreak"></span>
<span class="line">tecta repente quati pinguesque ardere videntur</span><span class="linebreak"></span>
<span class="line">lampades et rutilis conlucere ignibus aedes</span><span class="linebreak"></span>
<span class="line">falsaque saevarum simulacra ululare ferarum,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>fumida iamdudum latitant per tecta sorores</span><span class="linebreak"></span>
<span class="line">diversaeque locis ignes ac lumina vitant,</span><span class="linebreak"></span>
<span class="line">dumque petunt tenebras, parvos membrana per artus</span><span class="linebreak"></span>
<span class="line">porrigitur tenuique includit bracchia pinna;</span><span class="linebreak"></span>
<span class="line">nec qua perdiderint veterem ratione figuram,</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>scire sinunt tenebrae: non illas pluma levavit,</span><span class="linebreak"></span>
<span class="line">sustinuere tamen se perlucentibus alis</span><span class="linebreak"></span>
<span class="line">conataeque loqui minimam et pro corpore vocem</span><span class="linebreak"></span>
<span class="line">emittunt peraguntque levi stridore querellas.</span><span class="linebreak"></span>
<span class="line">tectaque, non silvas celebrant lucemque perosae</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>nocte volant seroque tenent a vespere nomen.</span><span class="linebreak"></span>
<span class="line indent1">Tum vero totis Bacchi memorabile Thebis</span><span class="linebreak"></span>
<span class="line">numen erat, magnasque novi matertera vires</span><span class="linebreak"></span>
<span class="line">narrat ubique dei de totque sororibus expers</span><span class="linebreak"></span>
<span class="line">una doloris erat, nisi quem fecere sorores:</span><span class="linebreak"></span>
<span class="line">adspicit hanc natis thalamoque Athamantis habentem</span><span class="linebreak"></span>
<span class="line"><span class="br"></span><span class="lineNumber">421</span><span class="br"></span>sublimes animos et alumno numine Iuno</span><span class="linebreak"></span>
<span class="line">nec tulit et secum: â€œpotuit de paelice natus</span><span class="linebreak"></span>
</p>
</section><notes></notes></section>