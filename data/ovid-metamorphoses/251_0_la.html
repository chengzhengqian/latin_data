<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Calliroe geniti, non ambitione nec armis.</span><span class="linebreak"></span>
<span class="line">vos etiam, quoque hoc animo meliore feratis,</span><span class="linebreak"></span>
<span class="line">me quoque fata regunt. quae si mutare valerem,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>nec nostrum seri curvarent Aeacon anni,</span><span class="linebreak"></span>
<span class="line">perpetuumque aevi florem Rhadamanthus haberet</span><span class="linebreak"></span>
<span class="line">cum Minoe meo, qui propter amara senectae</span><span class="linebreak"></span>
<span class="line">pondera despicitur, nec quo prius ordine regnat.”</span><span class="linebreak"></span>
<span class="line indent1">Dicta Iovis movere deos; nec sustinet ullus,</span><span class="linebreak"></span>
<span class="line">cum videat fessos Rhadamanthon et Aeacon annis</span><span class="linebreak"></span>
<span class="line"><span class="br"></span><span class="lineNumber">441</span><span class="br"></span>et Minoa, queri. qui, dum fuit integer aevi,</span><span class="linebreak"></span>
<span class="line">terruerat magnas ipso quoque nomine gentes;</span><span class="linebreak"></span>
<span class="line">tunc erat invalidus, Deïonidenque iuventae</span><span class="linebreak"></span>
<span class="line">robore Miletum Phoeboque parente superbum</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>pertimuit, credensque suis insurgere regnis,</span><span class="linebreak"></span>
<span class="line">haud tamen est patriis arcere penatibus ausus.</span><span class="linebreak"></span>
<span class="line">sponte fugis, Milete, tua, celerique carina</span><span class="linebreak"></span>
<span class="line">Aegaeas metiris aquas, et in Aside terra</span><span class="linebreak"></span>
<span class="line">moenia constituis positoris habentia nomen.</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>hic tibi, dum sequitur patriae curvamina ripae,</span><span class="linebreak"></span>
<span class="line">filia Maeandri totiens redeuntis eodem</span><span class="linebreak"></span>
<span class="line">cognita Cyanee, praestanti corpora forma,</span><span class="linebreak"></span>
<span class="line">Byblida cum Cauno, prolem est enixa gemellam.</span><span class="linebreak"></span>
<span class="line indent1">Byblis in exemplo est, ut ament concessa puellae,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Byblis Apollinei correpta cupidine fratris;</span><span class="linebreak"></span>
<span class="line">non soror ut fratrem, nec qua debebat, amabat.</span><span class="linebreak"></span>
<span class="line">illa quidem primo nullos intellegit ignes,</span><span class="linebreak"></span>
<span class="line">nec peccare putat, quod saepius oscula iungat,</span><span class="linebreak"></span>
<span class="line">quod sua fraterno circumdet bracchia collo;</span><span class="linebreak"></span>
</p>
</section><notes></notes></section>