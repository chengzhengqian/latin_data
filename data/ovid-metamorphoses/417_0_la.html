<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">22b</span><span class="br"></span>i, pete diversi | lapidosas Aesaris undas!’</span><span class="linebreak"></span>
<span class="line">et, nisi paruerit, multa ac metuenda minatur;</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>post ea discedunt pariter somnusque deusque.</span><span class="linebreak"></span>
<span class="line">surgit Alemonides tacitaque recentia mente</span><span class="linebreak"></span>
<span class="line">visa refert, pugnatque diu sententia secum:</span><span class="linebreak"></span>
<span class="line">numen abire iubet, prohibent discedere leges,</span><span class="linebreak"></span>
<span class="line">poenaque mors posita est patriam mutare volenti.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>candidus Oceano nitidum caput abdiderat Sol,</span><span class="linebreak"></span>
<span class="line">et caput extulerat densissima sidereum Nox:</span><span class="linebreak"></span>
<span class="line">visus adesse idem deus est eademque monere</span><span class="linebreak"></span>
<span class="line">et, nisi paruerit, plura et graviora minari.</span><span class="linebreak"></span>
<span class="line">pertimuit patriumque simul transferre parabat</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>in sedes penetrale novas: fit murmur in urbe,</span><span class="linebreak"></span>
<span class="line">spretarumque agitur legum reus, utque peracta est</span><span class="linebreak"></span>
<span class="line">causa prior, crimenque patet sine teste probatum,</span><span class="linebreak"></span>
<span class="line">squalidus ad superos tollens reus ora manusque</span><span class="linebreak"></span>
<span class="line">‘o cui ius caeli bis sex fecere labores,</span><span class="linebreak"></span>
<span class="line">fer, precor’ inquit ‘opem! nam tu mihi criminis</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>auctor.’</span><span class="linebreak"></span>
<span class="line">mos erat antiquus niveis atrisque lapillis,</span><span class="linebreak"></span>
<span class="line">his damnare reos, illis absolvere culpa;</span><span class="linebreak"></span>
<span class="line">tunc quoque sic lata est sententia tristis, et omnis</span><span class="linebreak"></span>
<span class="line">calculus inmitem demittitur ater in urnam:</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>quae simul effudit numerandos versa Iapillos,</span><span class="linebreak"></span>
<span class="line">omnibus e nigro color est mutatus in album,</span><span class="linebreak"></span>
<span class="line">candidaque Herculeo sententia numine facta</span><span class="linebreak"></span>
</p>
</section><notes></notes></section>