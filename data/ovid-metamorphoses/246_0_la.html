<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">utque meos audit gemitus, subsedit in illa</span><span class="linebreak"></span>
<span class="line">ante fores ara, dextroque a poplite laevum</span><span class="linebreak"></span>
<span class="line">pressa genu et digitis inter se pectine iunctis</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>sustinuit partus. tacita quoque carmina voce</span><span class="linebreak"></span>
<span class="line">dixit, et inceptos tenuerunt carmina partus.</span><span class="linebreak"></span>
<span class="line">nitor, et ingrato facio convicia demens</span><span class="linebreak"></span>
<span class="line">vana Iovi, cupioque mori, moturaque duros</span><span class="linebreak"></span>
<span class="line">verba queror silices. matres Cadmeïdes adsunt,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>votaque suscipiunt, exhortanturque dolentem.</span><span class="linebreak"></span>
<span class="line">una ministrarum, media de plebe, Galanthis,</span><span class="linebreak"></span>
<span class="line">flava comas, aderat, faciendis strenua iussis,</span><span class="linebreak"></span>
<span class="line">officiis dilecta suis. ea sensit iniqua</span><span class="linebreak"></span>
<span class="line">nescio quid Iunone geri, dumque exit et intrat</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>saepe fores, divam residentem vidit in ara</span><span class="linebreak"></span>
<span class="line">bracchiaque in genibus digitis conexa tenentem,</span><span class="linebreak"></span>
<span class="line">et ‘quaecumque es,’ ait ‘dominae gratare. levata est</span><span class="linebreak"></span>
<span class="line">Argolis Alcmene, potiturque puerpera voto.’</span><span class="linebreak"></span>
<span class="line">exsiluit, iunctasque manus pavefacta remisit</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>diva potens uteri: vinclis levor ipsa remissis.</span><span class="linebreak"></span>
<span class="line">numine decepto risisse Galanthida fama est.</span><span class="linebreak"></span>
<span class="line">ridentem prensamque ipsis dea saeva capillis</span><span class="linebreak"></span>
<span class="line">traxit, et e terra corpus relevare volentem</span><span class="linebreak"></span>
<span class="line">arcuit, inque pedes mutavit bracchia primos.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>strenuitas antiqua manet; nec terga colorem</span><span class="linebreak"></span>
<span class="line">amisere suum: forma est diversa priori.</span><span class="linebreak"></span>
<span class="line">quae quia mendaci parientem iuverat ore,</span><span class="linebreak"></span>
<span class="line">ore parit nostrasque domos, ut et ante, frequentat.”</span><span class="linebreak"></span>
<span class="line indent1">Dixit, et admonitu veteris commota ministrae</span><span class="linebreak"></span>
</p>
</section><notes></notes></section>