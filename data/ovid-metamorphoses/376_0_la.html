<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">senserunt undae; latitans ego rupe meique</span><span class="linebreak"></span>
<span class="line">Acidis in gremio residens procul auribus hausi</span><span class="linebreak"></span>
<span class="line">talia dicta meis auditaque mente notavi:</span><span class="linebreak"></span>
<span class="line">“‘Candidior folio nivei Galatea ligustri,</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>floridior pratis, longa procerior alno,</span><span class="linebreak"></span>
<span class="line">splendidior vitro, tenero lascivior haedo,</span><span class="linebreak"></span>
<span class="line">levior adsiduo detritis aequore conchis,</span><span class="linebreak"></span>
<span class="line">solibus hibernis, aestiva gratior umbra,</span><span class="linebreak"></span>
<span class="line">mobilior damma, platano conspectior alta,</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>lucidior glacie, matura dulcior uva,</span><span class="linebreak"></span>
<span class="line">mollior et cycni plumis et lacte coacto,</span><span class="linebreak"></span>
<span class="line">et, si non fugias, riguo formosior horto;</span><span class="linebreak"></span>
<span class="line indent1">“‘Saevior indomitis eadem Galatea iuvencis,</span><span class="linebreak"></span>
<span class="line">durior annosa quercu, fallacior undis,</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>lentior et salicis virgis et vitibus albis,</span><span class="linebreak"></span>
<span class="line">his inmobilior scopulis, violentior amne,</span><span class="linebreak"></span>
<span class="line">laudato pavone superbior, acrior igni,</span><span class="linebreak"></span>
<span class="line">asperior tribulis, feta truculentior ursa,</span><span class="linebreak"></span>
<span class="line">surdior aequoribus, calcato inmitior hydro,</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>et, quod praecipue vellem tibi demere possem,</span><span class="linebreak"></span>
<span class="line">non tantum cervo claris latratibus acto,</span><span class="linebreak"></span>
<span class="line">verum etiam ventis volucrique fugacior aura,</span><span class="linebreak"></span>
<span class="line">(at bene si noris, pigeat fugisse, morasque</span><span class="linebreak"></span>
<span class="line">ipsa tuas damnes et me retinere labores)</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>sunt mihi, pars montis, vivo pendentia saxo</span><span class="linebreak"></span>
<span class="line">antra, quibus nec sol medio sentitur in aestu,</span><span class="linebreak"></span>
<span class="line">nec sentitur hiems; sunt poma gravantia ramos,</span><span class="linebreak"></span>
<span class="line">sunt auro similes longis in vitibus uvae,</span><span class="linebreak"></span>
<span class="line">sunt et purpureae: tibi et has servamus et illas.</span><span class="linebreak"></span>
</p>
</section><notes></notes></section>