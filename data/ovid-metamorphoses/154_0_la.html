<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Dixerat, et sonuit contento nervus ab arcu;</span><span class="linebreak"></span>
<span class="line">qui praeter Nioben unam conterruit omnes:</span><span class="linebreak"></span>
<span class="line">illa malo est audax. stabant cum vestibus atris</span><span class="linebreak"></span>
<span class="line">ante toros fratrum demisso crine sorores;</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>e quibus una trahens haerentia viscere tela</span><span class="linebreak"></span>
<span class="line">inposito fratri moribunda relanguit ore;</span><span class="linebreak"></span>
<span class="line">altera solari miseram conata parentem</span><span class="linebreak"></span>
<span class="line">conticuit subito duplicataque vulnere caeco est.</span><span class="linebreak"></span>
<span class="line">[oraque compressit, nisi postquam spiritus ibat]</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>haec frustra fugiens collabitur, illa sorori</span><span class="linebreak"></span>
<span class="line">inmoritur; latet haec, illam trepidare videres.</span><span class="linebreak"></span>
<span class="line">sexque datis leto diversaque vulnera passis</span><span class="linebreak"></span>
<span class="line">ultima restabat; quam toto corpore mater,</span><span class="linebreak"></span>
<span class="line">tota veste tegens “unam minimamque relinque!</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>de multis minimam posco” clamavit “et unam.”</span><span class="linebreak"></span>
<span class="line">dumque rogat, pro qua rogat, occidit: orba resedit</span><span class="linebreak"></span>
<span class="line">exanimes inter natos natasque virumque</span><span class="linebreak"></span>
<span class="line">deriguitque malis; nullos movet aura capillos,</span><span class="linebreak"></span>
<span class="line">in vultu color est sine sanguine, lumina maestis</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>stant inmota genis, nihil est in imagine vivum.</span><span class="linebreak"></span>
<span class="line">ipsa quoque interius cum duro lingua palato</span><span class="linebreak"></span>
<span class="line">congelat, et venae desistunt posse moveri;</span><span class="linebreak"></span>
<span class="line">nec flecti cervix nec bracchia reddere motus</span><span class="linebreak"></span>
<span class="line">nec pes ire potest; intra quoque viscera saxum est.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>flet tamen et validi circumdata turbine venti</span><span class="linebreak"></span>
<span class="line">in patriam rapta est: ibi fixa cacumine montis</span><span class="linebreak"></span>
<span class="line">liquitur, et lacrimas etiam nunc marmora manant.</span><span class="linebreak"></span>
<span class="line indent1">Tum vero cuncti manifestam numinis iram</span><span class="linebreak"></span>
<span class="line">femina virque timent cultuque inpensius omnes</span><span class="linebreak"></span>
</p>
</section><notes></notes></section>