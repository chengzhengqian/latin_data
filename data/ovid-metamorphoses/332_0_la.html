<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">praesignis facie; felicem diximus illa</span><span class="linebreak"></span>
<span class="line">coniuge Pirithoum, quod paene fefellimus omen.</span><span class="linebreak"></span>
<span class="line">nam tibi, saevorum saevissime Centaurorum,</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Euryte, quam vino pectus, tam virgine visa</span><span class="linebreak"></span>
<span class="line">ardet, et ebrietas geminata libidine regnat.</span><span class="linebreak"></span>
<span class="line">protinus eversae turbant convivia mensae,</span><span class="linebreak"></span>
<span class="line">raptaturque comis per vim nova nupta prehensis.</span><span class="linebreak"></span>
<span class="line">Eurytus Hippodamen, alii, quam quisque probabant</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>aut poterant, rapiunt, captaeque erat urbis imago.</span><span class="linebreak"></span>
<span class="line">femineo clamore sonat domus: ocius omnes</span><span class="linebreak"></span>
<span class="line">surgimus, et primus ‘quae te vecordia,’ Theseus</span><span class="linebreak"></span>
<span class="line">‘Euryte, pulsat,’ ait, ‘qui me vivente lacessas</span><span class="linebreak"></span>
<span class="line">Pirithoum violesque duos ignarus in uno?’</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>[neve ea magnanimus frustra memoraverit ore,</span><span class="linebreak"></span>
<span class="line">submovet instantes raptamque furentibus aufert.]</span><span class="linebreak"></span>
<span class="line">ille nihil contra, (neque enim defendere verbis</span><span class="linebreak"></span>
<span class="line">talia facta potest) sed vindicis ora protervis</span><span class="linebreak"></span>
<span class="line">insequitur manibus generosaque pectora pulsat.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>forte fuit iuxta signis exstantibus asper</span><span class="linebreak"></span>
<span class="line">antiquus crater; quem vastum vastior ipse</span><span class="linebreak"></span>
<span class="line">sustulit Aegides adversaque misit in ora:</span><span class="linebreak"></span>
<span class="line">sanguinis ille globos pariter cerebrumque merumque</span><span class="linebreak"></span>
<span class="line">vulnere et ore vomens madida resupinus harena</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>calcitrat. ardescunt germani caede bimembres</span><span class="linebreak"></span>
<span class="line">certatimque omnes uno ore ‘arma, arma’ loquuntur.</span><span class="linebreak"></span>
<span class="line">vina dabant animos, et prima pocula pugna</span><span class="linebreak"></span>
<span class="line">missa volant fragilesque cadi curvique lebetes,</span><span class="linebreak"></span>
<span class="line">res epulis quondam, tum bello et caedibus aptae.</span><span class="linebreak"></span>
</p>
</section><notes></notes></section>