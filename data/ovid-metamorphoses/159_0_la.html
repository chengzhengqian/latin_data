<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">quem sibi Pandion opibusque virisque potentem</span><span class="linebreak"></span>
<span class="line">et genus a magno ducentem forte Gradivo</span><span class="linebreak"></span>
<span class="line">conubio Procnes iunxit; non pronuba Iuno,</span><span class="linebreak"></span>
<span class="line">non Hymenaeus adest, non illi Gratia lecto:</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>Eumenides tenuere faces de funere raptas,</span><span class="linebreak"></span>
<span class="line">Eumenides stravere torum, tectoque profanus</span><span class="linebreak"></span>
<span class="line">incubuit bubo thalamique in culmine sedit.</span><span class="linebreak"></span>
<span class="line">hac ave coniuncti Procne Tereusque, parentes</span><span class="linebreak"></span>
<span class="line">hac ave sunt facti; gratata est scilicet illis</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Thracia, disque ipsi grates egere; diemque,</span><span class="linebreak"></span>
<span class="line">quaque data est claro Pandione nata tyranno</span><span class="linebreak"></span>
<span class="line">quaque erat ortus Itys, festum iussere vocari:</span><span class="linebreak"></span>
<span class="line">usque adeo latet utilitas.</span><span class="linebreak"></span>
<span class="line indent11">Jam tempora Titan</span><span class="linebreak"></span>
<span class="line">quinque per autumnos repetiti duxerat anni,</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>cum blandita viro Procne “si gratia” dixit</span><span class="linebreak"></span>
<span class="line">“ulla mea est, vel me visendae mitte sorori,</span><span class="linebreak"></span>
<span class="line">vel soror huc veniat: redituram tempore parvo</span><span class="linebreak"></span>
<span class="line">promittes socero; magni mihi muneris instar</span><span class="linebreak"></span>
<span class="line">germanam vidisse dabis.” iubet ille carinas</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>in freta deduci veloque et remige portus</span><span class="linebreak"></span>
<span class="line">Cecropios intrat Piraeaque litora tangit.</span><span class="linebreak"></span>
<span class="line">ut primum soceri data copia, dextera dextrae</span><span class="linebreak"></span>
<span class="line">iungitur, et fausto committitur omine sermo.</span><span class="linebreak"></span>
<span class="line">coeperat, adventus causam, mandata referre</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>coniugis et celeres missae spondere recursus:</span><span class="linebreak"></span>
<span class="line">ecce venit magno dives Philomela paratu,</span><span class="linebreak"></span>
<span class="line">divitior forma; quales audire solemus</span><span class="linebreak"></span>
<span class="line">naidas et dryadas mediis incedere silvis,</span><span class="linebreak"></span>
</p>
</section><notes></notes></section>