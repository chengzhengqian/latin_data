<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">quam simul ad duras religatam bracchia cautes</span><span class="linebreak"></span>
<span class="line">vidit Abantiades, nisi quod levis aura capillos</span><span class="linebreak"></span>
<span class="line">moverat et tepido manabant lumina fletu,</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>marmoreum ratus esset opus; trahit inscius ignes</span><span class="linebreak"></span>
<span class="line">et stupet et visae correptus imagine formae</span><span class="linebreak"></span>
<span class="line">paene suas quatere est oblitus in aere pennas.</span><span class="linebreak"></span>
<span class="line">ut stetit, “o” dixit “non istis digna catenis,</span><span class="linebreak"></span>
<span class="line">sed quibus inter se cupidi iunguntur amantes,</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>pande requirenti nomen terraeque tuumque,</span><span class="linebreak"></span>
<span class="line">et cur vincla geras.” primo silet illa nec audet</span><span class="linebreak"></span>
<span class="line">adpellare virum virgo, manibusque modestos</span><span class="linebreak"></span>
<span class="line">celasset vultus, si non religata fuisset;</span><span class="linebreak"></span>
<span class="line">lumina, quod potuit, lacrimis inplevit obortis.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>saepius instanti, sua ne delicta fateri</span><span class="linebreak"></span>
<span class="line">nolle videretur, nomen terraeque suumque,</span><span class="linebreak"></span>
<span class="line">quantaque maternae fuerit fiducia formae,</span><span class="linebreak"></span>
<span class="line">indicat, et nondum memoratis omnibus unda</span><span class="linebreak"></span>
<span class="line">insonuit, veniensque inmenso belua ponto</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>inminet et latum sub pectore possidet aequor.</span><span class="linebreak"></span>
<span class="line">conclamat virgo: genitor lugubris et una</span><span class="linebreak"></span>
<span class="line">mater adest, ambo miseri, sed iustius illa,</span><span class="linebreak"></span>
<span class="line">nec secum auxilium, sed dignos tempore fletus</span><span class="linebreak"></span>
<span class="line">plangoremque ferunt vinctoque in corpore adhaerent,</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>cum sic hospes ait “lacrimarum longa manere</span><span class="linebreak"></span>
<span class="line">tempora vos poterunt, ad opem brevis hora ferendam</span><span class="linebreak"></span>
<span class="line indent2">est.</span><span class="linebreak"></span>
<span class="line">hanc ego si peterem Perseus Iove natus et illa,</span><span class="linebreak"></span>
<span class="line">quam clausam inplevit fecundo Iuppiter auro,</span><span class="linebreak"></span>
<span class="line">Gorgonis anguicomae Perseus superator et alis</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>aerias ausus iactatis ire per auras,</span><span class="linebreak"></span>
</p>
</section><notes></notes></section>