<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="label"><span class="ac">Liber II</span></span>
<p class="lineGroup">
<span class="line"><span class="sc">Regia</span> Solis erat sublimibus alta columnis,</span><span class="linebreak"></span>
<span class="line">clara micante auro flammasque imitante pyropo,</span><span class="linebreak"></span>
<span class="line">cuius ebur nitidum fastigia summa tegebat,</span><span class="linebreak"></span>
<span class="line">argenti bifores radiabant lumine valvae.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>materiam superabat opus: nam Mulciber illic</span><span class="linebreak"></span>
<span class="line">aequora caelarat medias cingentia terras</span><span class="linebreak"></span>
<span class="line">terrarumque orbem caelumque, quod imminet orbi.</span><span class="linebreak"></span>
<span class="line">caeruleos habet unda deos, Tritona canorum</span><span class="linebreak"></span>
<span class="line">Proteaque ambiguum ballaenarumque prementem</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>Aegaeona suis inmania terga lacertis</span><span class="linebreak"></span>
<span class="line">Doridaque et natas, quarum pars nare videtur,</span><span class="linebreak"></span>
<span class="line">pars in mole sedens viridis siccare capillos,</span><span class="linebreak"></span>
<span class="line">pisce vehi quaedam: facies non omnibus una,</span><span class="linebreak"></span>
<span class="line">non diversa tamen, qualem decet esse sororum.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>terra viros urbesque gerit silvasque ferasque</span><span class="linebreak"></span>
<span class="line">fluminaque et nymphas et cetera numina ruris.</span><span class="linebreak"></span>
<span class="line">haec super inposita est caeli fulgentis imago,</span><span class="linebreak"></span>
<span class="line">signaque sex foribus dextris totidemque sinistris.</span><span class="linebreak"></span>
<span class="line indent1">Quo simul adclivi Clymeneia limite proles</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>venit et intravit dubitati tecta parentis,</span><span class="linebreak"></span>
<span class="line">protinus ad patrios sua fert vestigia vultus</span><span class="linebreak"></span>
<span class="line">consistitque procul; neque enim propiora ferebat</span><span class="linebreak"></span>
<span class="line">lumina: purpurea velatus veste sedebat</span><span class="linebreak"></span>
</p>
</section><notes></notes></section>