<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">convaluit, “rogus iste cremet mea viscera” dixit,</span><span class="linebreak"></span>
<span class="line">utque manu dira lignum fatale tenebat,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>ante sepulcrales infelix adstitit aras</span><span class="linebreak"></span>
<span class="line">“poenarum” que “deae triplices, furialibus,” inquit</span><span class="linebreak"></span>
<span class="line">“Eumenides, sacris vultus advertite vestros!</span><span class="linebreak"></span>
<span class="line">ulciscor facioque nefas; mors morte pianda est,</span><span class="linebreak"></span>
<span class="line">in scelus addendum scelus est, in funera funus:</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>per coacervatos pereat domus inpia luctus!</span><span class="linebreak"></span>
<span class="line">an felix Oeneus nato victore fruetur,</span><span class="linebreak"></span>
<span class="line">Thestius orbus erit? melius lugebitis ambo.</span><span class="linebreak"></span>
<span class="line">vos modo, fraterni manes animaeque recentes,</span><span class="linebreak"></span>
<span class="line">officium sentite meum magnoque paratas</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>accipite inferias, uteri mala pignora nostri!</span><span class="linebreak"></span>
<span class="line">ei mihi! quo rapior? fratres, ignoscite matri!</span><span class="linebreak"></span>
<span class="line">deficiunt ad coepta manus: meruisse fatemur</span><span class="linebreak"></span>
<span class="line">illum, cur pereat; mortis mihi displicet auctor.</span><span class="linebreak"></span>
<span class="line">ergo inpune feret vivusque et victor et ipso</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>successu tumidus regnum Calydonis habebit,</span><span class="linebreak"></span>
<span class="line">vos cinis exiguus gelidaeque iacebitis umbrae?</span><span class="linebreak"></span>
<span class="line">haud equidem patiar: pereat sceleratus et ille</span><span class="linebreak"></span>
<span class="line">spemque patris regnumque trahat patriaeque ruinam!</span><span class="linebreak"></span>
<span class="line">mens ubi materna est? ubi sunt pia iura parentum</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>et quos sustinui bis mensum quinque labores?</span><span class="linebreak"></span>
<span class="line">o utinam primis arsisses ignibus infans,</span><span class="linebreak"></span>
<span class="line">idque ego passa forem! vixisti munere nostro;</span><span class="linebreak"></span>
<span class="line">nunc merito moriere tuo! cape praemia facti</span><span class="linebreak"></span>
<span class="line">bisque datam, primum partu, mox stipite rapto,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>redde animam vel me fraternis adde sepulcris!</span><span class="linebreak"></span>
<span class="line">et cupio et nequeo. quid agam? modo vulnera fratrum</span><span class="linebreak"></span>
<span class="line">ante oculos mihi sunt et tantae caedis imago,</span><span class="linebreak"></span>
</p>
</section><notes></notes></section>