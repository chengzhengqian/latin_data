<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vade” ait “ad magnis vicinum Sardibus amnem</span><span class="linebreak"></span>
<span class="line">perque iugum nitens labentibus obvius undis</span><span class="linebreak"></span>
<span class="line">carpe viam, donec venias ad fluminis ortus,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>spumigeroque tuum fonti, qua plurimus exit,</span><span class="linebreak"></span>
<span class="line">subde caput corpusque simul, simul elue crimen.”</span><span class="linebreak"></span>
<span class="line">rex iussae succedit aquae: vis aurea tinxit</span><span class="linebreak"></span>
<span class="line">flumen et humano de corpore cessit in amnem;</span><span class="linebreak"></span>
<span class="line">nunc quoque iam veteris percepto semine venae</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>arva rigent auro madidis pallentia glaebis.</span><span class="linebreak"></span>
<span class="line indent1">Ille perosus opes silvas et rura colebat</span><span class="linebreak"></span>
<span class="line">Panaque montanis habitantem semper in antris,</span><span class="linebreak"></span>
<span class="line">pingue sed ingenium mansit, nocituraque, ut ante,</span><span class="linebreak"></span>
<span class="line">rursus erant domino stultae praecordia mentis.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>nam freta prospiciens late riget arduus alto</span><span class="linebreak"></span>
<span class="line">Tmolus in ascensu clivoque extensus utroque</span><span class="linebreak"></span>
<span class="line">Sardibus hinc, illinc parvis finitur Hypaepis.</span><span class="linebreak"></span>
<span class="line">Pan ibi dum teneris iactat sua sibila nymphis</span><span class="linebreak"></span>
<span class="line">et leve cerata modulatur harundine carmen</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>ausus Apollineos prae se contemnere cantus,</span><span class="linebreak"></span>
<span class="line">iudice sub Tmolo certamen venit ad inpar.</span><span class="linebreak"></span>
<span class="line indent1">Monte suo senior iudex consedit et aures</span><span class="linebreak"></span>
<span class="line">liberat arboribus: quercu coma caerula tantum</span><span class="linebreak"></span>
<span class="line">cingitur, et pendent circum cava tempora glandes.</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>isque deum pecoris spectans “in iudice” dixit</span><span class="linebreak"></span>
<span class="line">“nulla mora est.” calamis agrestibus insonat ille</span><span class="linebreak"></span>
<span class="line">barbaricoque Midan (aderat nam forte canenti)</span><span class="linebreak"></span>
<span class="line">carmine delenit; post hunc sacer ora retorsit</span><span class="linebreak"></span>
<span class="line">Tmolus ad os Phoebi: vultum sua silva secuta est.</span><span class="linebreak"></span>
</p>
</section><notes></notes></section>