<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">815</span><span class="br"></span>ipsa tuis manibus silvestri nata sub umbra</span><span class="linebreak"></span>
<span class="line">mollia fraga leges, ipsa autumnalia corna</span><span class="linebreak"></span>
<span class="line">prunaque non solum nigro liventia suco,</span><span class="linebreak"></span>
<span class="line">verum etiam generosa novasque imitantia ceras.</span><span class="linebreak"></span>
<span class="line">nec tibi castaneae me coniuge, nec tibi deerunt</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>arbutei fetus: omnis tibi serviet arbor.</span><span class="linebreak"></span>
<span class="line indent1">“‘Hoc pecus omne meum est, multae quoque</span><span class="linebreak"></span>
<span class="line indent2">vallibus errant,</span><span class="linebreak"></span>
<span class="line">multas silva tegit, multae stabulantur in antris,</span><span class="linebreak"></span>
<span class="line">nec, si forte roges, possim tibi dicere, quot sint:</span><span class="linebreak"></span>
<span class="line">pauperis est numerare pecus; de laudibus harum</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>nil mihi credideris, praesens potes ipsa videre,</span><span class="linebreak"></span>
<span class="line">ut vix circumeant distentum cruribus uber.</span><span class="linebreak"></span>
<span class="line">sunt, fetura minor, tepidis in ovilibus agni.</span><span class="linebreak"></span>
<span class="line">sunt quoque, par aetas, aliis in ovilibus haedi.</span><span class="linebreak"></span>
<span class="line">lac mihi semper adest niveum: pars inde bibenda</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>servatur, partem liquefacta coagula durant.</span><span class="linebreak"></span>
<span class="line indent1">“‘Nec tibi deliciae faciles vulgataque tantum</span><span class="linebreak"></span>
<span class="line">munera contingent, dammae leporesque caperque,</span><span class="linebreak"></span>
<span class="line">parve columbarum demptusve cacumine nidus:</span><span class="linebreak"></span>
<span class="line">inveni geminos, qui tecum ludere possint,</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>inter se similes, vix ut dignoscere possis,</span><span class="linebreak"></span>
<span class="line">villosae catulos in summis montibus ursae:</span><span class="linebreak"></span>
<span class="line">inveni et dixi “dominae servabimus istos.”</span><span class="linebreak"></span>
<span class="line indent1">“‘Iam modo caeruleo nitidum caput exsere ponto,</span><span class="linebreak"></span>
<span class="line">iam, Galatea, veni, nec munera despice nostra!</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>certe ego me novi liquidaeque in imagine vidi</span><span class="linebreak"></span>
<span class="line">nuper aquae, placuitque mihi mea forma videnti.</span><span class="linebreak"></span>
<span class="line">adspice, sim quantus: non est hoc corpore maior</span><span class="linebreak"></span>
<span class="line">Iuppiter in caelo, nam vos narrare soletis</span><span class="linebreak"></span>
<span class="line">nescio quem regnare Iovem; coma plurima torvos</span><span class="linebreak"></span>
</p>
</section><notes></notes></section>