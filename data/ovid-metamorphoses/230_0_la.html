<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">“Attonitae dryades damno nemorumque suoque,</span><span class="linebreak"></span>
<span class="line">omnes germanae, Cererem cum vestibus atris</span><span class="linebreak"></span>
<span class="line">maerentes adeunt poenamque Erysicthonis orant.</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>adnuit his capitisque sui pulcherrima motu</span><span class="linebreak"></span>
<span class="line">concussit gravidis oneratos messibus agros,</span><span class="linebreak"></span>
<span class="line">moliturque genus poenae miserabile, si non</span><span class="linebreak"></span>
<span class="line">ille suis esset nulli miserabilis actis,</span><span class="linebreak"></span>
<span class="line">pestifera lacerare Fame: quae quatenus ipsi</span><span class="linebreak"></span>
<span class="line">non adeunda deae est (neque enim Cereremque</span><span class="linebreak"></span>
<span class="line indent2"><span class="br"></span><span class="lineNumber">785</span><span class="br"></span>Famemque</span><span class="linebreak"></span>
<span class="line">fata coire sinunt), montani numinis unam</span><span class="linebreak"></span>
<span class="line">talibus agrestem conpellat oreada dictis:</span><span class="linebreak"></span>
<span class="line">‘est locus extremis Scythiae glacialis in oris,</span><span class="linebreak"></span>
<span class="line">triste solum, sterilis, sine fruge, sine arbore tellus;</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>Frigus iners illic habitant Pallorque Tremorque</span><span class="linebreak"></span>
<span class="line">et ieiuna Fames: ea se in praecordia condat</span><span class="linebreak"></span>
<span class="line">sacrilegi scelerata, iube, nec copia rerum</span><span class="linebreak"></span>
<span class="line">vincat eam superetque meas certamine vires,</span><span class="linebreak"></span>
<span class="line">neve viae spatium te terreat, accipe currus,</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>accipe, quos frenis alte moderere, dracones!’</span><span class="linebreak"></span>
<span class="line">et dedit; illa dato subvecta per aera curru</span><span class="linebreak"></span>
<span class="line">devenit in Scythiam: rigidique cacumine montis</span><span class="linebreak"></span>
<span class="line">(Caucason appellant) serpentum colla levavit</span><span class="linebreak"></span>
<span class="line">quaesitamque Famem lapidoso vidit in agro</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>unguibus et raras vellentem dentibus herbas.</span><span class="linebreak"></span>
<span class="line">hirtus erat crinis, cava lumina, pallor in ore,</span><span class="linebreak"></span>
<span class="line">labra incana situ, scabrae rubigine fauces,</span><span class="linebreak"></span>
<span class="line">dura cutis, per quam spectari viscera possent;</span><span class="linebreak"></span>
<span class="line">ossa sub incurvis exstabant arida lumbis,</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>ventris erat pro ventre locus; pendere putares</span><span class="linebreak"></span>
<span class="line">pectus et a spinae tantummodo crate teneri.</span><span class="linebreak"></span>
</p>
</section><notes></notes></section>