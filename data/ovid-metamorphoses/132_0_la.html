<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">inque dei pectus celeres molire sagittas,</span><span class="linebreak"></span>
<span class="line">cui triplicis cessit fortuna novissima regni.</span><span class="linebreak"></span>
<span class="line">tu superos ipsumque Iovem, tu numina ponti</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>victa domas ipsumque, regit qui numina ponti:</span><span class="linebreak"></span>
<span class="line">Tartara quid cessant? cur non matrisque tuumque</span><span class="linebreak"></span>
<span class="line">imperium profers? agitur pars tertia mundi,</span><span class="linebreak"></span>
<span class="line">et tamen in caelo, quae iam patientia nostra est,</span><span class="linebreak"></span>
<span class="line">spernimur, ac mecum vires minuuntur Amoris.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Pallada nonne vides iaculatricemque Dianam</span><span class="linebreak"></span>
<span class="line">abscessisse mihi? Cereris quoque filia virgo,</span><span class="linebreak"></span>
<span class="line">si patiemur, erit; nam spes adfectat easdem.</span><span class="linebreak"></span>
<span class="line">at tu pro socio, si qua est ea gratia, regno</span><span class="linebreak"></span>
<span class="line">iunge deam patruo.” dixit Venus; ille pharetram</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>solvit et arbitrio matris de mille sagittis</span><span class="linebreak"></span>
<span class="line">unam seposuit, sed qua nec acutior ulla</span><span class="linebreak"></span>
<span class="line">nec minus incerta est nec quae magis audiat arcus,</span><span class="linebreak"></span>
<span class="line">oppositoque genu curvavit flexile cornum</span><span class="linebreak"></span>
<span class="line">inque cor hamata percussit harundine Ditem.</span><span class="linebreak"></span>
<span class="line indent1">“‘Haud procul Hennaeis lacus est a moenibus altae,</span><span class="linebreak"></span>
<span class="line"><span class="br"></span><span class="lineNumber">386</span><span class="br"></span>nomine Pergus, aquae: non illo plura Caystros</span><span class="linebreak"></span>
<span class="line">carmina cycnorum labentibus audit in undis.</span><span class="linebreak"></span>
<span class="line">silva coronat aquas cingens latus omne suisque</span><span class="linebreak"></span>
<span class="line">frondibus ut velo Phoebeos submovet ictus;</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>frigora dant rami, Tyrios humus umida flores:</span><span class="linebreak"></span>
<span class="line">perpetuum ver est. quo dum Proserpina luco</span><span class="linebreak"></span>
<span class="line">ludit et aut violas aut candida lilia carpit,</span><span class="linebreak"></span>
<span class="line">dumque puellari studio calathosque sinumque</span><span class="linebreak"></span>
<span class="line">inplet et aequales certat superare legendo,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>paene simul visa est dilectaque raptaque Diti:</span><span class="linebreak"></span>
<span class="line">usque adeo est properatus amor. dea territa maesto</span><span class="linebreak"></span>
</p>
</section><notes></notes></section>