<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nec prosunt Scythiae sua frigora: Caucasus ardet</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>Ossaque cum Pindo maiorque ambobus Olympus</span><span class="linebreak"></span>
<span class="line">aeriaeque Alpes et nubifer Appenninus.</span><span class="linebreak"></span>
<span class="line indent1">Tum vero Phaethon cunctis e partibus orbem</span><span class="linebreak"></span>
<span class="line">adspicit accensum nec tantos sustinet aestus</span><span class="linebreak"></span>
<span class="line">ferventisque auras velut e fornace profunda</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>ore trahit currusque suos candescere sentit;</span><span class="linebreak"></span>
<span class="line">et neque iam cineres eiectatamque favillam</span><span class="linebreak"></span>
<span class="line">ferre potest calidoque involvitur undique fumo,</span><span class="linebreak"></span>
<span class="line">quoque eat aut ubi sit, picea caligine tectus</span><span class="linebreak"></span>
<span class="line">nescit et arbitrio volucrum raptatur equorum.</span><span class="linebreak"></span>
<span class="line indent1">Sanguine tum credunt in corpora summa vocato</span><span class="linebreak"></span>
<span class="line"><span class="br"></span><span class="lineNumber">236</span><span class="br"></span>Aethiopum populos nigrum traxisse colorem;</span><span class="linebreak"></span>
<span class="line">tum facta est Libye raptis umoribus aestu</span><span class="linebreak"></span>
<span class="line">arida, tum nymphae passis fontesque lacusque</span><span class="linebreak"></span>
<span class="line">deflevere comis; quaerit Boeotia Dircen,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Argos Amymonen, Ephyre Pirenidas undas;</span><span class="linebreak"></span>
<span class="line">nec sortita loco distantes flumina ripas</span><span class="linebreak"></span>
<span class="line">tuta manent: mediis Tanais fumavit in undis</span><span class="linebreak"></span>
<span class="line">Peneosque senex Teuthranteusque Caicus</span><span class="linebreak"></span>
<span class="line">et celer Ismenos cum Phegiaco Erymantho</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>arsurusque iterum Xanthos flavusque Lycormas,</span><span class="linebreak"></span>
<span class="line">quique recurvatis ludit Maeandros in undis,</span><span class="linebreak"></span>
<span class="line">Mygdoniusque Melas et Taenarius Eurotas.</span><span class="linebreak"></span>
<span class="line">arsit et Euphrates Babylonius, arsit Orontes</span><span class="linebreak"></span>
<span class="line">Thermodonque citus Gangesque et Phasis et</span><span class="linebreak"></span>
<span class="line indent2">Hister;</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>aestuat Alpheos, ripae Spercheides ardent,</span><span class="linebreak"></span>
<span class="line">quodque suo Tagus amne vehit, fluit ignibus</span><span class="linebreak"></span>
<span class="line indent2">aurum,</span><span class="linebreak"></span>
<span class="line">et, quae Maeonias celebrabant carmine ripas</span><span class="linebreak"></span>
<span class="line">flumineae volucres, medio caluere Caystro;</span><span class="linebreak"></span>
<span class="line">Nilus in extremum fugit perterritus orbem</span><span class="linebreak"></span>
<span class="line">occuluitque caput, quod adhuc latet: ostia septem</span><span class="linebreak"></span>
<span class="line"><span class="br"></span><span class="lineNumber">256</span><span class="br"></span>pulverulenta vacant, septem sine flumine valles.</span><span class="linebreak"></span>
</p>
</section><notes></notes></section>