<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">76</span><span class="br"></span>nec sumus ingrati: tibi nos debere fatemur,</span><span class="linebreak"></span>
<span class="line">quod datus est verbis ad amicas transitus auris.’</span><span class="linebreak"></span>
<span class="line">talia diversa nequiquam sede locuti</span><span class="linebreak"></span>
<span class="line">sub noctem dixere ‘vale’ partique dedere</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>oscula quisque suae non pervenientia contra.</span><span class="linebreak"></span>
<span class="line">postera nocturnos Aurora removerat ignes,</span><span class="linebreak"></span>
<span class="line">solque pruinosas radiis siccaverat herbas:</span><span class="linebreak"></span>
<span class="line">ad solitum coiere locum. tum murmure parvo</span><span class="linebreak"></span>
<span class="line">multa prius questi statuunt, ut nocte silenti</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>fallere custodes foribusque excedere temptent,</span><span class="linebreak"></span>
<span class="line">cumque domo exierint, urbis quoque tecta relinquant,</span><span class="linebreak"></span>
<span class="line">neve sit errandum lato spatiantibus arvo,</span><span class="linebreak"></span>
<span class="line">conveniant ad busta Nini lateantque sub umbra</span><span class="linebreak"></span>
<span class="line">arboris: arbor ibi niveis uberrima pomis,</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>ardua morus, erat, gelido contermina fonti.</span><span class="linebreak"></span>
<span class="line">pacta placent; et lux, tarde discedere visa,</span><span class="linebreak"></span>
<span class="line">praecipitatur aquis, et aquis nox exit ab isdem.</span><span class="linebreak"></span>
<span class="line indent1">“Callida per tenebras versato cardine Thisbe</span><span class="linebreak"></span>
<span class="line">egreditur fallitque suos adopertaque vultum</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>pervenit ad tumulum dictaque sub arbore sedit.</span><span class="linebreak"></span>
<span class="line">audacem faciebat amor. venit ecce recenti</span><span class="linebreak"></span>
<span class="line">caede leaena boum spumantis oblita rictus</span><span class="linebreak"></span>
<span class="line">depositura sitim vicini fontis in unda;</span><span class="linebreak"></span>
<span class="line">quam procul ad lunae radios Babylonia Thisbe</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>vidit et obscurum timido pede fugit in antrum,</span><span class="linebreak"></span>
<span class="line">dumque fugit, tergo velamina lapsa reliquit.</span><span class="linebreak"></span>
<span class="line">ut lea saeva sitim multa conpescuit unda,</span><span class="linebreak"></span>
<span class="line">dum redit in silvas, inventos forte sine ipsa</span><span class="linebreak"></span>
<span class="line">ore cruentato tenues laniavit amictus.</span><span class="linebreak"></span>
</p>
</section><notes></notes></section>