<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">505</span><span class="br"></span>sic ubi mandatam iuvit facundia causam,</span><span class="linebreak"></span>
<span class="line">Aeacus, in capulo sceptri nitente sinistra,</span><span class="linebreak"></span>
<span class="line">“ne petite auxilium, sed sumite” dixit, “Athenae,</span><span class="linebreak"></span>
<span class="line">nec dubie vires, quas haec habet insula, vestras</span><span class="linebreak"></span>
<span class="line">ducite, et (o maneat rerum status iste mearum!)</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>robora non desunt; superat mihi miles et hoc est,</span><span class="linebreak"></span>
<span class="line">gratia dis, felix et inexcusabile tempus.”</span><span class="linebreak"></span>
<span class="line">“immo ita sit” Cephalus, “crescat tua civibus opto</span><span class="linebreak"></span>
<span class="line">urbs” ait; “adveniens equidem modo gaudia cepi,</span><span class="linebreak"></span>
<span class="line">cum tam pulchra mihi, tam par aetate iuventus</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>obvia processit; multos tamen inde requiro,</span><span class="linebreak"></span>
<span class="line">quos quondam vidi vestra prius urbe receptus.”</span><span class="linebreak"></span>
<span class="line">Aeacus ingemuit tristique ita voce locutus:</span><span class="linebreak"></span>
<span class="line">“flebile principium melior fortuna secuta est;</span><span class="linebreak"></span>
<span class="line">hanc utinam possem vobis memorare sine illo!</span><span class="linebreak"></span>
<span class="line">ordine nunc repetam, neu longa ambage morer vos,</span><span class="linebreak"></span>
<span class="line"><span class="br"></span><span class="lineNumber">521</span><span class="br"></span>ossa cinisque iacent, memori quos mente requiris,</span><span class="linebreak"></span>
<span class="line">et quota pars illi rerum periere mearum!</span><span class="linebreak"></span>
<span class="line">dira lues ira populis Iunonis iniquae</span><span class="linebreak"></span>
<span class="line">incidit exosae dictas a paelice terras.</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>dum visum mortale malum tantaeque latebat</span><span class="linebreak"></span>
<span class="line">causa nocens cladis, pugnatum est arte medendi:</span><span class="linebreak"></span>
<span class="line">exitium superabat opem, quae victa iacebat.</span><span class="linebreak"></span>
<span class="line">principio caelum spissa caligine terras</span><span class="linebreak"></span>
<span class="line">pressit et ignavos inclusit nubibus aestus;</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>dumque quater iunctis explevit cornibus orbem</span><span class="linebreak"></span>
<span class="line">Luna, quater plenum tenuata retexuit orbem,</span><span class="linebreak"></span>
<span class="line">letiferis calidi spirarunt aestibus austri.</span><span class="linebreak"></span>
<span class="line">constat et in fontis vitium venisse lacusque,</span><span class="linebreak"></span>
<span class="line">miliaque incultos serpentum multa per agros</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>errasse atque suis fluvios temerasse venenis.</span><span class="linebreak"></span>
</p>
</section><notes></notes></section>