<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">“Cernis et emensas in lucem tendere noctes,</span><span class="linebreak"></span>
<span class="line">et iubar hoc nitidum nigrae succedere nocti;</span><span class="linebreak"></span>
<span class="line">nec color est idem caelo, cum lassa quiete</span><span class="linebreak"></span>
<span class="line">cuncta iacent media cumque albo Lucifer exit</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>clarus equo rursusque alius, cum praevia lucis</span><span class="linebreak"></span>
<span class="line">tradendum Phoebo Pallantias inficit orbem.</span><span class="linebreak"></span>
<span class="line">ipse dei clipeus, terra cum tollitur ima,</span><span class="linebreak"></span>
<span class="line">mane rubet, terraque rubet cum conditur ima,</span><span class="linebreak"></span>
<span class="line">candidus in summo est, melior natura quod illic</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>aetheris est terraeque procul contagia fugit.</span><span class="linebreak"></span>
<span class="line">nec par aut eadem nocturnae forma Dianae</span><span class="linebreak"></span>
<span class="line">esse potest umquam semperque hodierna sequente,</span><span class="linebreak"></span>
<span class="line">si crescit, minor est, maior, si contrahit orbem.</span><span class="linebreak"></span>
<span class="line indent1">“Quid? non in species succedere quattuor annum</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>adspicis, aetatis peragentem imitamina nostrae?</span><span class="linebreak"></span>
<span class="line">nam tener et lactens puerique simillimus aevo</span><span class="linebreak"></span>
<span class="line">vere novo est: tunc herba recens et roboris expers</span><span class="linebreak"></span>
<span class="line">turget et insolida est et spe delectat agrestes;</span><span class="linebreak"></span>
<span class="line">omnia tunc florent, florumque coloribus almus</span><span class="linebreak"></span>
<span class="line">ludit ager, neque adhuc virtus in frondibus ulla est.</span><span class="linebreak"></span>
<span class="line"><span class="br"></span><span class="lineNumber">206</span><span class="br"></span>transit in aestatem post ver robustior annus</span><span class="linebreak"></span>
<span class="line">fitque valens iuvenis: neque enim robustior aetas</span><span class="linebreak"></span>
<span class="line">ulla nec uberior, nec quae magis ardeat, ulla est.</span><span class="linebreak"></span>
<span class="line">excipit autumnus, posito fervore iuventae</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>maturus mitisque inter iuvenemque senemque</span><span class="linebreak"></span>
<span class="line">temperie medius, sparsus quoque tempora canis.</span><span class="linebreak"></span>
<span class="line">inde senilis hiems tremulo venit horrida passu,</span><span class="linebreak"></span>
<span class="line">aut spoliata suos, aut, quos habet, alba capillos.</span><span class="linebreak"></span>
</p>
</section><notes></notes></section>