<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sic aquilam penna fugiunt trepidante columbae,</span><span class="linebreak"></span>
<span class="line">hostes quaeque suos: amor est mihi causa sequendi!</span><span class="linebreak"></span>
<span class="line">me miserum! ne prona cadas indignave laedi</span><span class="linebreak"></span>
<span class="line">crura notent sentes et sim tibi causa doloris!</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>aspera, qua properas, loca sunt: moderatius, oro,</span><span class="linebreak"></span>
<span class="line">curre fugamque inhibe, moderatius insequar ipse.</span><span class="linebreak"></span>
<span class="line">cui placeas, inquire tamen: non incola montis,</span><span class="linebreak"></span>
<span class="line">non ego sum pastor, non hic armenta gregesque</span><span class="linebreak"></span>
<span class="line">horridus observo. nescis, temeraria, nescis,</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>quem fugias, ideoque fugis: mihi Delphica tellus</span><span class="linebreak"></span>
<span class="line">et Claros et Tenedos Patareaque regia servit;</span><span class="linebreak"></span>
<span class="line">Iuppiter est genitor; per me, quod eritque fuitque</span><span class="linebreak"></span>
<span class="line">estque, patet; per me concordant carmina nervis.</span><span class="linebreak"></span>
<span class="line">certa quidem nostra est, nostra tamen una sagitta</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>certior, in vacuo quae vulnera pectore fecit!</span><span class="linebreak"></span>
<span class="line">inventum medicina meum est, opiferque per orbem</span><span class="linebreak"></span>
<span class="line">dicor, et herbarum subiecta potentia nobis.</span><span class="linebreak"></span>
<span class="line">ei mihi, quod nullis amor est sanabilis herbis</span><span class="linebreak"></span>
<span class="line">nec prosunt domino, quae prosunt omnibus, artes!‚Äù</span><span class="linebreak"></span>
<span class="line indent1"><span class="br"></span><span class="lineNumber">525</span><span class="br"></span>Plura locuturum timido Peneia cursu</span><span class="linebreak"></span>
<span class="line">fugit cumque ipso verba inperfecta reliquit,</span><span class="linebreak"></span>
<span class="line">tum quoque visa decens; nudabant corpora venti,</span><span class="linebreak"></span>
<span class="line">obviaque adversas vibrabant flamina vestes,</span><span class="linebreak"></span>
<span class="line">et levis inpulsos retro dabat aura capillos,</span><span class="linebreak"></span>
<span class="line">auctaque forma fuga est. sed enim non sustinet ultra</span><span class="linebreak"></span>
<span class="line"><span class="br"></span><span class="lineNumber">531</span><span class="br"></span>perdere blanditias iuvenis deus, utque monebat</span><span class="linebreak"></span>
<span class="line">ipse Amor, admisso sequitur vestigia passu.</span><span class="linebreak"></span>
<span class="line">ut canis in vacuo leporem cum Gallicus arvo</span><span class="linebreak"></span>
<span class="line">vidit, et hic praedam pedibus petit, ille salutem;</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>alter inhaesuro similis iam iamque tenere</span><span class="linebreak"></span>
</p>
</section><notes></notes></section>