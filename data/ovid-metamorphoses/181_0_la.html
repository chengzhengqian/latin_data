<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">propositum instruxit mortali barbara maius,</span><span class="linebreak"></span>
<span class="line">arenti ramo iampridem mitis olivae</span><span class="linebreak"></span>
<span class="line">omnia confudit summisque inmiscuit ima.</span><span class="linebreak"></span>
<span class="line">ecce vetus calido versatus stipes aeno</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>fit viridis primo nec longo tempore frondes</span><span class="linebreak"></span>
<span class="line">induit et subito gravidis oneratur olivis:</span><span class="linebreak"></span>
<span class="line">at quacumque cavo spumas eiecit aeno</span><span class="linebreak"></span>
<span class="line">ignis et in terram guttae cecidere calentes,</span><span class="linebreak"></span>
<span class="line">vernat humus, floresque et mollia pabula surgunt.</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>quae simul ac vidit, stricto Medea recludit</span><span class="linebreak"></span>
<span class="line">ense senis iugulum veteremque exire cruorem</span><span class="linebreak"></span>
<span class="line">passa replet sucis; quos postquam conbibit Aeson</span><span class="linebreak"></span>
<span class="line">aut ore acceptos aut vulnere, barba comaeque</span><span class="linebreak"></span>
<span class="line">canitie posita nigrum rapuere colorem,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>pulsa fugit macies, abeunt pallorque situsque,</span><span class="linebreak"></span>
<span class="line">adiectoque cavae supplentur corpore rugae,</span><span class="linebreak"></span>
<span class="line">membraque luxuriant: Aeson miratur et olim</span><span class="linebreak"></span>
<span class="line">ante quater denos hunc se reminiscitur annos.</span><span class="linebreak"></span>
<span class="line indent1">Viderat ex alto tanti miracula monstri</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>Liber et admonitus, iuvenes nutricibus annos</span><span class="linebreak"></span>
<span class="line">posse suis reddi, capit hoc a Colchide munus.</span><span class="linebreak"></span>
<span class="line indent1">Neve doli cessent, odium cum coniuge falsum</span><span class="linebreak"></span>
<span class="line">Phasias adsimulat Peliaeque ad limina supplex</span><span class="linebreak"></span>
<span class="line">confugit; atque illam, quoniam gravis ipse senecta est,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>excipiunt natae; quas tempore callida parvo</span><span class="linebreak"></span>
<span class="line">Colchis amicitiae mendacis imagine cepit,</span><span class="linebreak"></span>
<span class="line">dumque refert inter meritorum maxima demptos</span><span class="linebreak"></span>
<span class="line">Aesonis esse situs atque hac in parte moratur,</span><span class="linebreak"></span>
<span class="line">spes est virginibus Pelia subiecta creatis,</span><span class="linebreak"></span>
</p>
</section><notes></notes></section>