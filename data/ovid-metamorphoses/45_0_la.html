<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">425</span><span class="br"></span>protinus induitur faciem cultumque Dianae</span><span class="linebreak"></span>
<span class="line">atque ait: “o comitum, virgo, pars una mearum,</span><span class="linebreak"></span>
<span class="line">in quibus es venata iugis?” de caespite virgo</span><span class="linebreak"></span>
<span class="line">se levat et “salve numen, me iudice” dixit,</span><span class="linebreak"></span>
<span class="line">“audiat ipse licet, maius Iove.” ridet et audit</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>et sibi praeferri se gaudet et oscula iungit,</span><span class="linebreak"></span>
<span class="line">nec moderata satis nec sic a virgine danda.</span><span class="linebreak"></span>
<span class="line">qua venata foret silva, narrare parantem</span><span class="linebreak"></span>
<span class="line">inpedit amplexu nec se sine crimine prodit.</span><span class="linebreak"></span>
<span class="line">illa quidem contra, quantum modo femina posset</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>(adspiceres utinam, Saturnia, mitior esses),</span><span class="linebreak"></span>
<span class="line">illa quidem pugnat, sed quem superare puella,</span><span class="linebreak"></span>
<span class="line">quisve Iovem poterat? superum petit aethera victor</span><span class="linebreak"></span>
<span class="line">Iuppiter: huic odio nemus est et conscia silva;</span><span class="linebreak"></span>
<span class="line">unde pedem referens paene est oblita pharetram</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>tollere cum telis et quem suspenderat arcum.</span><span class="linebreak"></span>
<span class="line indent1">Ecce, suo comitata choro Dictynna per altum</span><span class="linebreak"></span>
<span class="line">Maenalon ingrediens et caede superba ferarum</span><span class="linebreak"></span>
<span class="line">adspicit hanc visamque vocat: clamata refugit</span><span class="linebreak"></span>
<span class="line">et timuit primo, ne Iuppiter esset in illa;</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>sed postquam pariter nymphas incedere vidit,</span><span class="linebreak"></span>
<span class="line">sensit abesse dolos numerumque accessit ad harum.</span><span class="linebreak"></span>
<span class="line">heu! quam difficile est crimen non prodere vultu!</span><span class="linebreak"></span>
<span class="line">vix oculos attollit humo nec, ut ante solebat,</span><span class="linebreak"></span>
<span class="line">iuncta deae lateri nec toto est agmine prima,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>sed silet et laesi dat signa rubore pudoris;</span><span class="linebreak"></span>
<span class="line">et, nisi quod virgo est, poterat sentire Diana</span><span class="linebreak"></span>
<span class="line">mille notis culpam: nymphae sensisse feruntur.</span><span class="linebreak"></span>
<span class="line">orbe resurgebant lunaria cornua nono,</span><span class="linebreak"></span>
</p>
</section><notes></notes></section>