<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">“pro” que “meo veni supplex tibi, Iuppiter,” inquit</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>“sanguine proque tuo: si nulla est gratia matris,</span><span class="linebreak"></span>
<span class="line">nata patrem moveat, neu sit tibi cura, precamur,</span><span class="linebreak"></span>
<span class="line">vilior illius, quod nostro est edita partu.</span><span class="linebreak"></span>
<span class="line">en quaesita diu tandem mihi nata reperta est,</span><span class="linebreak"></span>
<span class="line">si reperire vocas amittere certius, aut si</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>scire, ubi sit, reperire vocas. quod rapta, feremus,</span><span class="linebreak"></span>
<span class="line">dummodo reddat eam! neque enim praedone marito</span><span class="linebreak"></span>
<span class="line">filia digna tua est, si iam mea filia non est.”</span><span class="linebreak"></span>
<span class="line">Iuppiter excepit “commune est pignus onusque</span><span class="linebreak"></span>
<span class="line">nata mihi tecum; sed si modo nomina rebus</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>addere vera placet, non hoc iniuria factum,</span><span class="linebreak"></span>
<span class="line">verum amor est; neque erit nobis gener ille pudori,</span><span class="linebreak"></span>
<span class="line">tu modo, diva, velis. ut desint cetera, quantum est</span><span class="linebreak"></span>
<span class="line">esse Iovis fratrem! quid, quod nec cetera desunt</span><span class="linebreak"></span>
<span class="line">nec cedit nisi sorte mihi?—sed tanta cupido</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>si tibi discidii est, repetet Proserpina caelum,</span><span class="linebreak"></span>
<span class="line">lege tamen certa, si nullos contigit illic</span><span class="linebreak"></span>
<span class="line">ore cibos; nam sic Parcarum foedere cautum est.”</span><span class="linebreak"></span>
<span class="line indent1">“‘Dixerat, at Cereri certum est educere natam;</span><span class="linebreak"></span>
<span class="line">non ita fata sinunt, quoniam ieiunia virgo</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>solverat et, cultis dum simplex errat in hortis,</span><span class="linebreak"></span>
<span class="line">puniceum curva decerpserat arbore pomum</span><span class="linebreak"></span>
<span class="line">sumptaque pallenti septem de cortice grana</span><span class="linebreak"></span>
<span class="line">presserat ore suo, solusque ex omnibus illud</span><span class="linebreak"></span>
<span class="line">Ascalaphus vidit, quem quondam dicitur Orphne,</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>inter Avernales haud ignotissima nymphas,</span><span class="linebreak"></span>
<span class="line">ex Acheronte suo silvis peperisse sub atris;</span><span class="linebreak"></span>
<span class="line">vidit et indicio reditum crudelis ademit.</span><span class="linebreak"></span>
</p>
</section><notes></notes></section>