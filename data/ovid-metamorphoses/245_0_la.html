<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sic ubi mortales Tirynthius exuit artus,</span><span class="linebreak"></span>
<span class="line">parte sui meliore viget, maiorque videri</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>coepit et augusta fieri gravitate verendus.</span><span class="linebreak"></span>
<span class="line">quem pater omnipotens inter cava nubila raptum</span><span class="linebreak"></span>
<span class="line">quadriiugo curru radiantibus intulit astris.</span><span class="linebreak"></span>
<span class="line indent1">Sensit Atlas pondus. neque adhuc Stheneleïus iras</span><span class="linebreak"></span>
<span class="line">solverat Eurystheus, odiumque in prole paternum</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>exercebat atrox. at longis anxia curis</span><span class="linebreak"></span>
<span class="line">Argolis Alcmene, questus ubi ponat aniles,</span><span class="linebreak"></span>
<span class="line">cui referat nati testatos orbe labores,</span><span class="linebreak"></span>
<span class="line">cuive suos casus, Iolen habet. Herculis illam</span><span class="linebreak"></span>
<span class="line">imperiis thalamoque animoque receperat Hyllus,</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>inpleratque uterum generoso semine; cui sic</span><span class="linebreak"></span>
<span class="line">incipit Alcmene: “faveant tibi numina saltem,</span><span class="linebreak"></span>
<span class="line">conripiantque moras tum cum matura vocabis</span><span class="linebreak"></span>
<span class="line">praepositam timidis parientibus Ilithyiam,</span><span class="linebreak"></span>
<span class="line">quam mihi difficilem Iunonis gratia fecit.</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>namque laboriferi cum iam natalis adesset</span><span class="linebreak"></span>
<span class="line">Herculis et decimum premeretur sidere signum,</span><span class="linebreak"></span>
<span class="line">tendebat gravitas uterum mihi, quodque ferebam,</span><span class="linebreak"></span>
<span class="line">tantum erat, ut posses auctorem dicere tecti</span><span class="linebreak"></span>
<span class="line">ponderis esse Iovem. nec iam tolerare labores</span><span class="linebreak"></span>
<span class="line">ulterius poteram. quin nunc quoque frigidus artus,</span><span class="linebreak"></span>
<span class="line">dum loquor, horror habet, parsque est meminisse</span><span class="linebreak"></span>
<span class="line indent2"><span class="br"></span><span class="lineNumber">291</span><span class="br"></span>doloris.</span><span class="linebreak"></span>
<span class="line">septem ego per noctes, totidem cruciata diebus,</span><span class="linebreak"></span>
<span class="line">fessa malis, tendensque ad caelum bracchia, magno</span><span class="linebreak"></span>
<span class="line">Lucinam Nixosque pares clamore vocabam.</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>illa quidem venit, sed praecorrupta, meumque</span><span class="linebreak"></span>
<span class="line">quae donare caput Iunoni vellet iniquae.</span><span class="linebreak"></span>
</p>
</section><notes></notes></section>