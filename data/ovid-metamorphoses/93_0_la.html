<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">105</span><span class="br"></span>serius egressus vestigia vidit in alto</span><span class="linebreak"></span>
<span class="line">pulvere certa ferae totoque expalluit ore</span><span class="linebreak"></span>
<span class="line">Pyramus; ut vero vestem quoque sanguine tinctam</span><span class="linebreak"></span>
<span class="line">repperit, ‘una duos’ inquit ‘nox perdet amantes,</span><span class="linebreak"></span>
<span class="line">e quibus illa fuit longa dignissima vita;</span><span class="linebreak"></span>
<span class="line">nostra nocens anima est. ego te, miseranda, peremi,</span><span class="linebreak"></span>
<span class="line"><span class="br"></span><span class="lineNumber">111</span><span class="br"></span>in loca plena metus qui iussi nocte venires</span><span class="linebreak"></span>
<span class="line">nec prior huc veni. nostrum divellite corpus</span><span class="linebreak"></span>
<span class="line">et scelerata fero consumite viscera morsu,</span><span class="linebreak"></span>
<span class="line">o quicumque sub hac habitatis rupe leones!</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>sed timidi est optare necem.’ velamina Thisbes</span><span class="linebreak"></span>
<span class="line">tollit et ad pactae secum fert arboris umbram,</span><span class="linebreak"></span>
<span class="line">utque dedit notae lacrimas, dedit oscula vesti,</span><span class="linebreak"></span>
<span class="line">‘accipe nunc’ inquit ‘nostri quoque sanguinis</span><span class="linebreak"></span>
<span class="line indent2">haustus!’</span><span class="linebreak"></span>
<span class="line">quoque erat accinctus, demisit in ilia ferrum,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>nec mora, ferventi moriens e vulnere traxit.</span><span class="linebreak"></span>
<span class="line">ut iacuit resupinus humo, cruor emicat alte,</span><span class="linebreak"></span>
<span class="line">non aliter quam cum vitiato fistula plumbo</span><span class="linebreak"></span>
<span class="line">scinditur et tenui stridente foramine longas</span><span class="linebreak"></span>
<span class="line">eiaculatur aquas atque ictibus aera rumpit.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>arborei fetus adspergine caedis in atram</span><span class="linebreak"></span>
<span class="line">vertuntur faciem, madefactaque sanguine radix</span><span class="linebreak"></span>
<span class="line">purpureo tinguit pendentia mora colore.</span><span class="linebreak"></span>
<span class="line indent1">“Ecce metu nondum posito, ne fallat amantem,</span><span class="linebreak"></span>
<span class="line">illa redit iuvenemque oculis animoque requirit,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>quantaque vitarit narrare pericula gestit;</span><span class="linebreak"></span>
<span class="line">utque locum et visa cognoscit in arbore formam,</span><span class="linebreak"></span>
<span class="line">sic facit incertam pomi color: haeret, an haec sit.</span><span class="linebreak"></span>
</p>
</section><notes></notes></section>