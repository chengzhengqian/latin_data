<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">inde petens rapidus ripis declivibus aequor</span><span class="linebreak"></span>
<span class="line">Marsya nomen habet, Phrygiae liquidissimus amnis.</span><span class="linebreak"></span>
<span class="line indent1"><span class="br"></span><span class="lineNumber">401</span><span class="br"></span>Talibus extemplo redit ad praesentia dictis</span><span class="linebreak"></span>
<span class="line">vulgus et exstinctum cum stirpe Amphiona luget;</span><span class="linebreak"></span>
<span class="line">mater in invidia est: hanc tunc quoque dicitur unus</span><span class="linebreak"></span>
<span class="line">flesse Pelops umeroque, suas a pectore postquam</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>deduxit vestes, ebur ostendisse sinistro.</span><span class="linebreak"></span>
<span class="line">concolor hic umerus nascendi tempore dextro</span><span class="linebreak"></span>
<span class="line">corporeusque fuit; manibus mox caesa paternis</span><span class="linebreak"></span>
<span class="line">membra ferunt iunxisse deos, aliisque repertis,</span><span class="linebreak"></span>
<span class="line">qui locus est iuguli medius summique lacerti,</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>defuit: inpositum est non conparentis in usum</span><span class="linebreak"></span>
<span class="line">partis ebur, factoque Pelops fuit integer illo.</span><span class="linebreak"></span>
<span class="line indent1">Finitimi proceres coeunt, urbesque propinquae</span><span class="linebreak"></span>
<span class="line">oravere suos ire ad solacia reges,</span><span class="linebreak"></span>
<span class="line">Argosque et Sparte Pelopeiadesque Mycenae</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>et nondum torvae Calydon invisa Dianae</span><span class="linebreak"></span>
<span class="line">Orchomenosque ferax et nobilis aere Corinthus</span><span class="linebreak"></span>
<span class="line">Messeneque ferox Patraeque humilesque Cleonae</span><span class="linebreak"></span>
<span class="line">et Nelea Pylos neque adhuc Pittheia Troezen,</span><span class="linebreak"></span>
<span class="line">quaeque urbes aliae bimari clauduntur ab Isthmo</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>exteriusque sitae bimari spectantur ab Isthmo;</span><span class="linebreak"></span>
<span class="line">credere quis posset? solae cessastis Athenae.</span><span class="linebreak"></span>
<span class="line">obstitit officio bellum, subvectaque ponto</span><span class="linebreak"></span>
<span class="line">barbara Mopsopios terrebant agmina muros.</span><span class="linebreak"></span>
<span class="line indent1">Threicius Tereus haec auxiliaribus armis</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>fuderat et clarum vincendo nomen habebat;</span><span class="linebreak"></span>
</p>
</section><notes></notes></section>