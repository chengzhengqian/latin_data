<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">abstinet et caelo: caelo praefertur Adonis.</span><span class="linebreak"></span>
<span class="line">hunc tenet, huic comes est adsuetaque semper in umbra</span><span class="linebreak"></span>
<span class="line">indulgere sibi formamque augere colendo</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>per iuga, per silvas dumosaque saxa vagatur</span><span class="linebreak"></span>
<span class="line">fine genus vestem ritu succincta Dianae</span><span class="linebreak"></span>
<span class="line">hortaturque canes tutaeque animalia praedae,</span><span class="linebreak"></span>
<span class="line">aut pronos lepores aut celsum in cornua cervum</span><span class="linebreak"></span>
<span class="line">aut agitat dammas; a fortibus abstinet apris</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>raptoresque lupos armatosque unguibus ursos</span><span class="linebreak"></span>
<span class="line">vitat et armenti saturatos caede leones.</span><span class="linebreak"></span>
<span class="line">te quoque, ut hos timeas, siquid prodesse monendo</span><span class="linebreak"></span>
<span class="line">possit, Adoni, monet, ‘fortis’ que ‘fugacibus esto’</span><span class="linebreak"></span>
<span class="line">inquit; ‘in audaces non est audacia tuta.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>parce meo, iuvenis, temerarius esse periclo,</span><span class="linebreak"></span>
<span class="line">neve feras, quibus arma dedit natura, lacesse,</span><span class="linebreak"></span>
<span class="line">stet mihi ne magno tua gloria. non movet aetas</span><span class="linebreak"></span>
<span class="line">nec facies nec quae Venerem movere, leones</span><span class="linebreak"></span>
<span class="line">saetigerosque sues oculosque animosque ferarum.</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>fulmen habent acres in aduncis dentibus apri,</span><span class="linebreak"></span>
<span class="line">impetus est fulvis et vasta leonibus ira,</span><span class="linebreak"></span>
<span class="line">invisumque mihi genus est.’ quae causa, roganti</span><span class="linebreak"></span>
<span class="line">‘dicam,’ ait ‘et veteris monstrum mirabere culpae.</span><span class="linebreak"></span>
<span class="line">sed labor insolitus iam me lassavit, et, ecce,</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>opportuna sua blanditur populus umbra,</span><span class="linebreak"></span>
<span class="line">datque torum caespes: libet hac requiescere tecum’</span><span class="linebreak"></span>
<span class="line">(et requievit) ‘humo’ pressitque et gramen et ipsum</span><span class="linebreak"></span>
<span class="line">inque sinu iuvenis posita cervice reclinis</span><span class="linebreak"></span>
<span class="line">sic ait ac mediis interserit oscula verbis:</span><span class="linebreak"></span>
</p>
</section><notes></notes></section>