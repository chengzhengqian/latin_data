<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Pulchrior in tota quam Larisaea Coronis</span><span class="linebreak"></span>
<span class="line">non fuit Haemonia: placuit tibi, Delphice, certe,</span><span class="linebreak"></span>
<span class="line">dum vel casta fuit vel inobservata, sed ales</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>sensit adulterium Phoebeius, utque latentem</span><span class="linebreak"></span>
<span class="line">detegeret culpam, non exorabilis index,</span><span class="linebreak"></span>
<span class="line">ad dominum tendebat iter. quem garrula motis</span><span class="linebreak"></span>
<span class="line">consequitur pennis, scitetur ut omnia, cornix</span><span class="linebreak"></span>
<span class="line">auditaque viae causa “non utile carpis”</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>inquit “iter: ne sperne meae praesagia linguae!</span><span class="linebreak"></span>
<span class="line">quid fuerim quid simque vide meritumque require:</span><span class="linebreak"></span>
<span class="line">invenies nocuisse fidem. nam tempore quodam</span><span class="linebreak"></span>
<span class="line">Pallas Ericthonium, prolem sine matre creatam,</span><span class="linebreak"></span>
<span class="line">clauserat Actaeo texta de vimine cista</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>virginibusque tribus gemino de Cecrope natis</span><span class="linebreak"></span>
<span class="line">et legem dederat, sua ne secreta viderent.</span><span class="linebreak"></span>
<span class="line">abdita fronde levi densa speculabar ab ulmo,</span><span class="linebreak"></span>
<span class="line">quid facerent: commissa duae sine fraude tuentur,</span><span class="linebreak"></span>
<span class="line">Pandrosos atque Herse; timidas vocat una sorores</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Aglauros nodosque manu diducit, et intus</span><span class="linebreak"></span>
<span class="line">infantemque vident adporrectumque draconem.</span><span class="linebreak"></span>
<span class="line">acta deae refero. pro quo mihi gratia talis</span><span class="linebreak"></span>
<span class="line">redditur, ut dicar tutela pulsa Minervae</span><span class="linebreak"></span>
<span class="line">et ponar post noctis avem! mea poena volucres</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>admonuisse potest, ne voce pericula quaerant.</span><span class="linebreak"></span>
<span class="line">at, puto, non ultro nequiquam tale rogantem</span><span class="linebreak"></span>
<span class="line">me petiit!—ipsa licet hoc a Pallade quaeras:</span><span class="linebreak"></span>
<span class="line">quamvis irata est, non hoc irata negabit.</span><span class="linebreak"></span>
</p>
</section><notes></notes></section>