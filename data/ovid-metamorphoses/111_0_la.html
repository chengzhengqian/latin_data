<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">paenitet: inpositus iam caelo est alter, at alter</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>viperei referens spolium memorabile monstri</span><span class="linebreak"></span>
<span class="line">aera carpebat tenerum stridentibus alis,</span><span class="linebreak"></span>
<span class="line">cumque super Libycas victor penderet harenas,</span><span class="linebreak"></span>
<span class="line">Gorgonei capitis guttae cecidere cruentae;</span><span class="linebreak"></span>
<span class="line">quas humus exceptas varios animavit in angues,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>unde frequens illa est infestaque terra colubris.</span><span class="linebreak"></span>
<span class="line indent1">Inde per inmensum ventis discordibus actus</span><span class="linebreak"></span>
<span class="line">nunc huc, nunc illuc exemplo nubis aquosae</span><span class="linebreak"></span>
<span class="line">fertur et ex alto seductas aethere longe</span><span class="linebreak"></span>
<span class="line">despectat terras totumque supervolat orbem.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>ter gelidas Arctos, ter Cancri bracchia vidit,</span><span class="linebreak"></span>
<span class="line">saepe sub occasus, saepe est ablatus in ortus,</span><span class="linebreak"></span>
<span class="line">iamque cadente die, veritus se credere nocti,</span><span class="linebreak"></span>
<span class="line">constitit Hesperio, regnis Atlantis, in orbe</span><span class="linebreak"></span>
<span class="line">exiguamque petit requiem, dum Lucifer ignes</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>evocet Aurorae, currus Aurora diurnos.</span><span class="linebreak"></span>
<span class="line">hic hominum cunctos ingenti corpore praestans</span><span class="linebreak"></span>
<span class="line">Iapetionides Atlas fuit: ultima tellus</span><span class="linebreak"></span>
<span class="line">rege sub hoc et pontus erat, qui Solis anhelis</span><span class="linebreak"></span>
<span class="line">aequora subdit equis et fessos excipit axes.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>mille greges illi totidemque armenta per herbas</span><span class="linebreak"></span>
<span class="line">errabant, et humum vicinia nulla premebat;</span><span class="linebreak"></span>
<span class="line">arboreae frondes auro radiante nitentes</span><span class="linebreak"></span>
<span class="line">ex auro ramos, ex auro poma tegebant.</span><span class="linebreak"></span>
<span class="line">“hospes” ait Perseus illi, “seu gloria tangit</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>te generis magni, generis mihi Iuppiter auctor;</span><span class="linebreak"></span>
<span class="line">sive es mirator rerum, mirabere nostras;</span><span class="linebreak"></span>
<span class="line">hospitium requiemque peto.” memor ille vetustae</span><span class="linebreak"></span>
<span class="line">sortis erat; Themis hanc dederat Parnasia sortem:</span><span class="linebreak"></span>
</p>
</section><notes></notes></section>