<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ne flectat retro sua lumina, donec Avernas</span><span class="linebreak"></span>
<span class="line">exierit valles; aut inrita dona futura.</span><span class="linebreak"></span>
<span class="line">carpitur adclivis per muta silentia trames,</span><span class="linebreak"></span>
<span class="line">arduus, obscurus, caligine densus opaca,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>nec procul afuerunt telluris margine summae:</span><span class="linebreak"></span>
<span class="line">hic, ne deficeret, metuens avidusque videndi</span><span class="linebreak"></span>
<span class="line">flexit amans oculos, et protinus illa relapsa est,</span><span class="linebreak"></span>
<span class="line">bracchiaque intendens prendique et prendere certans</span><span class="linebreak"></span>
<span class="line"><span class="br"></span><span class="lineNumber">59</span><span class="br"></span>nil nisi cedentes infelix arripit auras.</span><span class="linebreak"></span>
<span class="line">iamque iterum moriens non est de coniuge quicquam</span><span class="linebreak"></span>
<span class="line">questa suo (quid enim nisi se quereretur amatam?)</span><span class="linebreak"></span>
<span class="line">supremumque “vale,” quod iam vix auribus ille</span><span class="linebreak"></span>
<span class="line">acciperet, dixit revolutaque rursus eodem est.</span><span class="linebreak"></span>
<span class="line indent1">Non aliter stupuit gemina nece coniugis Orpheus,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>quam tria qui timidus, medio portante catenas,</span><span class="linebreak"></span>
<span class="line">colla canis vidit, quem non pavor ante reliquit,</span><span class="linebreak"></span>
<span class="line">quam natura prior saxo per corpus oborto,</span><span class="linebreak"></span>
<span class="line">quique in se crimen traxit voluitque videri</span><span class="linebreak"></span>
<span class="line">Olenos esse nocens, tuque, o confisa figurae,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>infelix Lethaea, tuae, iunctissima quondam</span><span class="linebreak"></span>
<span class="line">pectora, nunc lapides, quos umida sustinet Ide.</span><span class="linebreak"></span>
<span class="line">orantem frustraque iterum transire volentem</span><span class="linebreak"></span>
<span class="line">portitor arcuerat: septem tamen ille diebus</span><span class="linebreak"></span>
<span class="line">squalidus in ripa Cereris sine munere sedit;</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>cura dolorque animi lacrimaeque alimenta fuere.</span><span class="linebreak"></span>
</p>
</section><notes></notes></section>