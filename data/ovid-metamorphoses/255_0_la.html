<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cogor, opemque tuam timidis exposcere votis.</span><span class="linebreak"></span>
<span class="line">tu servare potes, tu perdere solus amantem:</span><span class="linebreak"></span>
<span class="line">elige, utrum facias, non hoc inimica precatur,</span><span class="linebreak"></span>
<span class="line">sed quae, cum tibi sit iunctissima, iunctior esse</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>expetit et vinclo tecum propiore ligari.</span><span class="linebreak"></span>
<span class="line">iura senes norint, et quid liceatque nefasque</span><span class="linebreak"></span>
<span class="line">fasque sit, inquirant, legumque examina servent.</span><span class="linebreak"></span>
<span class="line">conveniens Venus est annis temeraria nostris.</span><span class="linebreak"></span>
<span class="line">quid liceat, nescimus adhuc, et cuncta licere</span><span class="linebreak"></span>
<span class="line">credimus, et sequimur magnorum exempla deorum.</span><span class="linebreak"></span>
<span class="line"><span class="br"></span><span class="lineNumber">556</span><span class="br"></span>nec nos aut durus pater aut reverentia famae</span><span class="linebreak"></span>
<span class="line">aut timor impediet: tantum sit causa timendi,</span><span class="linebreak"></span>
<span class="line">dulcia fraterno sub nomina furta tegemus.</span><span class="linebreak"></span>
<span class="line">est mihi libertas tecum secreta loquendi,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>et damus amplexus, et iungimus oscula coram.</span><span class="linebreak"></span>
<span class="line">quantum est, quod desit? miserere fatentis amorem,</span><span class="linebreak"></span>
<span class="line">et non fassurae, nisi cogeret ultimus ardor,</span><span class="linebreak"></span>
<span class="line">neve merere meo subscribi causa sepulchro.”</span><span class="linebreak"></span>
<span class="line indent1">Talia nequiquam perarantem plena reliquit</span><span class="linebreak"></span>
<span class="line">cera manum, summusque in margine versus adhaesit.</span><span class="linebreak"></span>
<span class="line"><span class="br"></span><span class="lineNumber">566</span><span class="br"></span>protinus inpressa signat sua crimina gemma,</span><span class="linebreak"></span>
<span class="line">quam tinxit lacrimis (linguam defecerat umor):</span><span class="linebreak"></span>
<span class="line">deque suis unum famulis pudibunda vocavit,</span><span class="linebreak"></span>
<span class="line">et pavidum blandita “fer has, fidissime, nostro”</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>dixit, et adiecit longo post tempore “fratri.”</span><span class="linebreak"></span>
<span class="line">cum daret, elapsae manibus cecidere tabellae.</span><span class="linebreak"></span>
<span class="line">omine turbata est, misit tamen. apta minister</span><span class="linebreak"></span>
</p>
</section><notes></notes></section>