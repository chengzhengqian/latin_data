<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ille ferox tacui! pudet haec opprobria nobis</span><span class="linebreak"></span>
<span class="line">et dici potuisse et non potuisse refelli.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>at tu, si modo sum caelesti stirpe creatus,</span><span class="linebreak"></span>
<span class="line">ede notam tanti generis meque adsere caelo!”</span><span class="linebreak"></span>
<span class="line">dixit et inplicuit materno bracchia collo</span><span class="linebreak"></span>
<span class="line">perque suum Meropisque caput taedasque sororum</span><span class="linebreak"></span>
<span class="line">traderet oravit veri sibi signa parentis.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>ambiguum Clymene precibus Phaethontis an ira</span><span class="linebreak"></span>
<span class="line">mota magis dicti sibi criminis utraque caelo</span><span class="linebreak"></span>
<span class="line">bracchia porrexit spectansque ad lumina solis</span><span class="linebreak"></span>
<span class="line">“per iubar hoc” inquit “radiis insigne coruscis,</span><span class="linebreak"></span>
<span class="line"><span class="br"></span><span class="lineNumber">769</span><span class="br"></span>nate, tibi iuro, quod nos auditque videtque,</span><span class="linebreak"></span>
<span class="line">hoc te, quem spectas, hoc te, qui temperat orbem,</span><span class="linebreak"></span>
<span class="line">Sole satum; si ficta loquor, neget ipse videndum</span><span class="linebreak"></span>
<span class="line">se mihi, sitque oculis lux ista novissima nostris!</span><span class="linebreak"></span>
<span class="line">nec longus labor est patrios tibi nosse penates.</span><span class="linebreak"></span>
<span class="line">unde oritur, domus est terrae contermina nostrae:</span><span class="linebreak"></span>
<span class="line">si modo fert animus, gradere et scitabere ab ipso!”</span><span class="linebreak"></span>
<span class="line"><span class="br"></span><span class="lineNumber">776</span><span class="br"></span>emicat extemplo laetus post talia matris</span><span class="linebreak"></span>
<span class="line">dicta suae Phaethon et concipit aethera mente</span><span class="linebreak"></span>
<span class="line">Aethiopasque suos positosque sub ignibus Indos</span><span class="linebreak"></span>
<span class="line">sidereis transit patriosque adit inpiger ortus.</span><span class="linebreak"></span>
</p>
</section><notes></notes></section>