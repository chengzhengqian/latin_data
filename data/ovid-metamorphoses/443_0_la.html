<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ullum maius opus, quam quod pater exstitit huius:</span><span class="linebreak"></span>
<span class="line">scilicet aequoreos plus est domuisse Britannos</span><span class="linebreak"></span>
<span class="line">perque papyriferi septemflua flumina Nili</span><span class="linebreak"></span>
<span class="line">victrices egisse rates Numidasque rebelles</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>Cinyphiumque Iubam Mithridateisque tumentem</span><span class="linebreak"></span>
<span class="line">nominibus Pontum populo adiecisse Quirini</span><span class="linebreak"></span>
<span class="line">et multos meruisse, aliquos egisse triumphos,</span><span class="linebreak"></span>
<span class="line">quam tantum genuisse virum, quo praeside rerum</span><span class="linebreak"></span>
<span class="line">humano generi, superi, favistis abunde!</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>ne foret hic igitur mortali semine cretus,</span><span class="linebreak"></span>
<span class="line">ille deus faciendus erat; quod ut aurea vidit</span><span class="linebreak"></span>
<span class="line">Aeneae genetrix, vidit quoque triste parari</span><span class="linebreak"></span>
<span class="line">pontifici letum et coniurata arma moveri,</span><span class="linebreak"></span>
<span class="line">palluit et cunctis, ut cuique erat obvia, divis</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>“adspice,” dicebat “quanta mihi mole parentur</span><span class="linebreak"></span>
<span class="line">insidiae, quantaque caput cum fraude petatur,</span><span class="linebreak"></span>
<span class="line">quod de Dardanio solum mihi restat Iulo.</span><span class="linebreak"></span>
<span class="line">solane semper ero iustis exercita curis,</span><span class="linebreak"></span>
<span class="line">quam modo Tydidae Calydonia vulneret hasta,</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>nunc male defensae confundant moenia Troiae,</span><span class="linebreak"></span>
<span class="line">quae videam natum longis erroribus actum</span><span class="linebreak"></span>
<span class="line">iactarique freto sedesque intrare silentum</span><span class="linebreak"></span>
<span class="line">bellaque cum Turno gerere, aut, si vera fatemur,</span><span class="linebreak"></span>
<span class="line">cum Iunone magis? quid nunc antiqua recordor</span><span class="linebreak"></span>
<span class="line">damna mei generis? timor hic meminisse priorum</span><span class="linebreak"></span>
<span class="line"><span class="br"></span><span class="lineNumber">776</span><span class="br"></span>non sinit; en acui sceleratos cernitis enses.</span><span class="linebreak"></span>
<span class="line">quos prohibete, precor, facinusque repellite neve</span><span class="linebreak"></span>
<span class="line">caede sacerdotis flammas exstinguite Vestae!”</span><span class="linebreak"></span>
</p>
</section><notes></notes></section>