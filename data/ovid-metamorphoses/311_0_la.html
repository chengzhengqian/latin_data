<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dum licet, insequitur fugientem lumine pinum;</span><span class="linebreak"></span>
<span class="line">haec quoque ut haud poterat spatio submota videri,</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>vela tamen spectat summo fluitantia malo;</span><span class="linebreak"></span>
<span class="line">ut nec vela videt, vacuum petit anxia lectum</span><span class="linebreak"></span>
<span class="line">seque toro ponit: renovat lectusque torusque</span><span class="linebreak"></span>
<span class="line">Alcyonae lacrimas et quae pars admonet absit.</span><span class="linebreak"></span>
<span class="line indent1">Portibus exierant, et moverat aura rudentes:</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>obvertit lateri pendentes navita remos</span><span class="linebreak"></span>
<span class="line">cornuaque in summa locat arbore totaque malo</span><span class="linebreak"></span>
<span class="line">carbasa deducit venientesque accipit auras.</span><span class="linebreak"></span>
<span class="line">aut minus, aut certe medium non amplius aequor</span><span class="linebreak"></span>
<span class="line">puppe secabatur, longeque erat utraque tellus,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>cum mare sub noctem tumidis albescere coepit</span><span class="linebreak"></span>
<span class="line">fluctibus et praeceps spirare valentius eurus.</span><span class="linebreak"></span>
<span class="line">“ardua iamdudum demittite cornua” rector</span><span class="linebreak"></span>
<span class="line">clamat “et antemnis totum subnectite velum.”</span><span class="linebreak"></span>
<span class="line">hic iubet; inpediunt adversae iussa procellae,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>nec sinit audiri vocem fragor aequoris ullam:</span><span class="linebreak"></span>
<span class="line">sponte tamen properant alii subducere remos,</span><span class="linebreak"></span>
<span class="line">pars munire latus, pars ventis vela negare;</span><span class="linebreak"></span>
<span class="line">egerit hic fluctus aequorque refundit in aequor,</span><span class="linebreak"></span>
<span class="line">hic rapit antemnas; quae dum sine lege geruntur,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>aspera crescit hiems, omnique e parte feroces</span><span class="linebreak"></span>
<span class="line">bella gerunt venti fretaque indignantia miscent.</span><span class="linebreak"></span>
<span class="line">ipse pavet nec se, qui sit status, ipse fatetur</span><span class="linebreak"></span>
<span class="line">scire ratis rector, nec quid iubeatve vetetve:</span><span class="linebreak"></span>
<span class="line">tanta mali moles tantoque potentior arte est.</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>quippe sonant clamore viri, stridore rudentes,</span><span class="linebreak"></span>
<span class="line">undarum incursu gravis unda, tonitribus aether.</span><span class="linebreak"></span>
</p>
</section><notes></notes></section>