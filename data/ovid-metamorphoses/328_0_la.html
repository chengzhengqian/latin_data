<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cum sua terribili petit inritamina cornu,</span><span class="linebreak"></span>
<span class="line">poeniceas vestes, elusaque vulnera sentit;</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>num tamen exciderit ferrum considerat hastae:</span><span class="linebreak"></span>
<span class="line">haerebat ligno. “manus est mea debilis ergo,</span><span class="linebreak"></span>
<span class="line">quasque” ait “ante habuit vires, effudit in uno?</span><span class="linebreak"></span>
<span class="line">nam certe valuit, vel cum Lyrnesia primus</span><span class="linebreak"></span>
<span class="line">moenia deieci, vel cum Tenedonque suoque</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Eetioneas inplevi sanguine Thebas,</span><span class="linebreak"></span>
<span class="line">vel cum purpureus populari caede Caicus</span><span class="linebreak"></span>
<span class="line">fluxit, opusque meae bis sensit Telephus hastae.</span><span class="linebreak"></span>
<span class="line">hic quoque tot caesis, quorum per litus acervos</span><span class="linebreak"></span>
<span class="line">et feci et video, valuit mea dextra valetque.”</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>dixit et, ante actis veluti male crederet, hastam</span><span class="linebreak"></span>
<span class="line">misit in adversum Lycia de plebe Menoeten</span><span class="linebreak"></span>
<span class="line">loricamque simul subiectaque pectora rupit.</span><span class="linebreak"></span>
<span class="line">quo plangente gravem moribundo vertice terram</span><span class="linebreak"></span>
<span class="line">extrahit illud idem calido de vulnere telum</span><span class="linebreak"></span>
<span class="line">atque ait: “haec manus est, haec, qua modo vicimus,</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>hasta:</span><span class="linebreak"></span>
<span class="line">utar in hoc isdem; sit in hoc, precor, exitus idem!”</span><span class="linebreak"></span>
<span class="line">sic fatus Cycnum repetit, nec fraxinus errat</span><span class="linebreak"></span>
<span class="line">inque umero sonuit non evitata sinistro,</span><span class="linebreak"></span>
<span class="line">inde velut muro solidaque a caute repulsa est;</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>qua tamen ictus erat, signatum sanguine Cycnum</span><span class="linebreak"></span>
<span class="line">viderat et frustra fuerat gavisus Achilles:</span><span class="linebreak"></span>
<span class="line">vulnus erat nullum, sanguis fuit ille Menoetae!</span><span class="linebreak"></span>
<span class="line">tum vero praeceps curru fremebundus ab alto</span><span class="linebreak"></span>
<span class="line">desilit et nitido securum comminus hostem</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>ense petens parmam gladio galeamque cavari</span><span class="linebreak"></span>
<span class="line">cernit, at in duro laedi quoque corpore ferrum.</span><span class="linebreak"></span>
</p>
</section><notes></notes></section>