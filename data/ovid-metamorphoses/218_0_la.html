<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">420</span><span class="br"></span>gaudia testantur socii clamore secundo</span><span class="linebreak"></span>
<span class="line">victricemque petunt dextrae coniungere dextram</span><span class="linebreak"></span>
<span class="line">inmanemque ferum multa tellure iacentem</span><span class="linebreak"></span>
<span class="line">mirantes spectant neque adhuc contingere tutum</span><span class="linebreak"></span>
<span class="line">esse putant, sed tela tamen sua quisque cruentat.</span><span class="linebreak"></span>
<span class="line indent1"><span class="br"></span><span class="lineNumber">425</span><span class="br"></span>Ipse pede inposito caput exitiabile pressit</span><span class="linebreak"></span>
<span class="line">atque ita “sume mei spolium, Nonacria, iuris,”</span><span class="linebreak"></span>
<span class="line">dixit “et in partem veniat mea gloria tecum.”</span><span class="linebreak"></span>
<span class="line">protinus exuvias rigidis horrentia saetis</span><span class="linebreak"></span>
<span class="line">terga dat et magnis insignia dentibus ora.</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>illi laetitiae est cum munere muneris auctor;</span><span class="linebreak"></span>
<span class="line">invidere alii, totoque erat agmine murmur.</span><span class="linebreak"></span>
<span class="line">e quibus ingenti tendentes bracchia voce</span><span class="linebreak"></span>
<span class="line">“pone age nec titulos intercipe, femina, nostros,”</span><span class="linebreak"></span>
<span class="line">Thestiadae clamant, “nec te fiducia formae</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>decipiat, ne sit longe tibi captus amore</span><span class="linebreak"></span>
<span class="line">auctor,” et huic adimunt munus, ius muneris illi.</span><span class="linebreak"></span>
<span class="line">non tulit et tumida frendens Mavortius ira</span><span class="linebreak"></span>
<span class="line">“discite, raptores alieni” dixit “honoris,</span><span class="linebreak"></span>
<span class="line">facta minis quantum distent,” hausitque nefando</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>pectora Plexippi nil tale timentia ferro.</span><span class="linebreak"></span>
<span class="line">Toxea, quid faciat, dubium pariterque volentem</span><span class="linebreak"></span>
<span class="line">ulcisci fratrem fraternaque fata timentem</span><span class="linebreak"></span>
<span class="line">haud patitur dubitare diu calidumque priori</span><span class="linebreak"></span>
<span class="line">caede recalfecit consorti sanguine telum.</span><span class="linebreak"></span>
<span class="line indent1"><span class="br"></span><span class="lineNumber">445</span><span class="br"></span>Dona deum templis nato victore ferebat,</span><span class="linebreak"></span>
<span class="line">cum videt exstinctos fratres Althaea referri.</span><span class="linebreak"></span>
<span class="line">quae plangore dato maestis clamoribus urbem</span><span class="linebreak"></span>
</p>
</section><notes></notes></section>