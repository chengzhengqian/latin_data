<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">quaesitisque diu terris, ubi sistere possit,</span><span class="linebreak"></span>
<span class="line">in mare lassatis volucris vaga decidit alis.</span><span class="linebreak"></span>
<span class="line">obruerat tumulos inmensa licentia ponti,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>pulsabantque novi montana cacumina fluctus.</span><span class="linebreak"></span>
<span class="line">maxima pars unda rapitur; quibus unda pepercit,</span><span class="linebreak"></span>
<span class="line">illos longa domant inopi ieiunia victu.</span><span class="linebreak"></span>
<span class="line indent1">Separat Aonios Oetaeis Phocis ab arvis,</span><span class="linebreak"></span>
<span class="line">terra ferax, dum terra fuit, sed tempore in illo</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>pars maris et latus subitarum campus aquarum.</span><span class="linebreak"></span>
<span class="line">mons ibi verticibus petit arduus astra duobus,</span><span class="linebreak"></span>
<span class="line">nomine Parnasos, superantque cacumina nubes.</span><span class="linebreak"></span>
<span class="line">hic ubi Deucalion (nam cetera texerat aequor)</span><span class="linebreak"></span>
<span class="line">cum consorte tori parva rate vectus adhaesit,</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>Corycidas nymphas et numina montis adorant</span><span class="linebreak"></span>
<span class="line">fatidicamque Themin, quae tunc oracla tenebat:</span><span class="linebreak"></span>
<span class="line">non illo melior quisquam nec amantior aequi</span><span class="linebreak"></span>
<span class="line">vir fuit aut illa metuentior ulla deorum.</span><span class="linebreak"></span>
<span class="line">Iuppiter ut liquidis stagnare paludibus orbem</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>et superesse virum de tot modo milibus unum,</span><span class="linebreak"></span>
<span class="line">et superesse vidit de tot modo milibus unam,</span><span class="linebreak"></span>
<span class="line">innocuos ambo, cultores numinis ambo,</span><span class="linebreak"></span>
<span class="line">nubila disiecit nimbisque aquilone remotis</span><span class="linebreak"></span>
<span class="line">et caelo terras ostendit et aethera terris.</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>nec maris ira manet, positoque tricuspide telo</span><span class="linebreak"></span>
<span class="line">mulcet aquas rector pelagi supraque profundum</span><span class="linebreak"></span>
</p>
</section><notes></notes></section>