<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">mercibus inserui, neque adhuc proiecerat heros</span><span class="linebreak"></span>
<span class="line">virgineos habitus, cum parmam hastamque tenenti</span><span class="linebreak"></span>
<span class="line">‘nate dea,’ dixi ‘tibi se peritura reservant</span><span class="linebreak"></span>
<span class="line">Pergama! quid dubitas ingentem evertere Troiam?’</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>iniecique manum fortemque ad fortia misi.</span><span class="linebreak"></span>
<span class="line">ergo opera illius mea sunt: ego Telephon hasta</span><span class="linebreak"></span>
<span class="line">pugnantem domui, victum orantemque refeci;</span><span class="linebreak"></span>
<span class="line">quod Thebae cecidere, meum est; me credite Lesbon,</span><span class="linebreak"></span>
<span class="line">me Tenedon Chrysenque et Cillan, Apollinis urbes,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>et Scyrum cepisse; mea concussa putate</span><span class="linebreak"></span>
<span class="line">procubuisse solo Lyrnesia moenia dextra,</span><span class="linebreak"></span>
<span class="line">utque alios taceam, qui saevum perdere posset</span><span class="linebreak"></span>
<span class="line">Hectora, nempe dedi: per me iacet inclitus Hector!</span><span class="linebreak"></span>
<span class="line">illis haec armis, quibus est inventus Achilles,</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>arma peto: vivo dederam, post fata reposco.</span><span class="linebreak"></span>
<span class="line indent1">“Ut dolor unius Danaos pervenit ad omnes,</span><span class="linebreak"></span>
<span class="line">Aulidaque Euboicam conplerunt mille carinae,</span><span class="linebreak"></span>
<span class="line">exspectata diu, nulla aut contraria classi</span><span class="linebreak"></span>
<span class="line">flamina erant, duraeque iubent Agamemnona sortes</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>inmeritam saevae natam mactare Dianae.</span><span class="linebreak"></span>
<span class="line">denegat hoc genitor divisque irascitur ipsis</span><span class="linebreak"></span>
<span class="line">atque in rege tamen pater est, ego mite parentis</span><span class="linebreak"></span>
<span class="line">ingenium verbis ad publica commoda verti:</span><span class="linebreak"></span>
<span class="line">hanc equidem (fateor, fassoque ignoscat Atrides)</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>difficilem tenui sub iniquo iudice causam.</span><span class="linebreak"></span>
<span class="line">hunc tamen utilitas populi fraterque datique</span><span class="linebreak"></span>
<span class="line">summa movet sceptri, laudem ut cum sanguine penset;</span><span class="linebreak"></span>
<span class="line">mittor et ad matrem, quae non hortanda, sed astu</span><span class="linebreak"></span>
</p>
</section><notes></notes></section>