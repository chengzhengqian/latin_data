<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">370</span><span class="br"></span>eveniunt optata deae: iuvat esse sub undis</span><span class="linebreak"></span>
<span class="line">et modo tota cava submergere membra palude,</span><span class="linebreak"></span>
<span class="line">nunc proferre caput, summo modo gurgite nare,</span><span class="linebreak"></span>
<span class="line">saepe super ripam stagni consistere, saepe</span><span class="linebreak"></span>
<span class="line">in gelidos resilire lacus, sed nunc quoque turpes</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>litibus exercent linguas pulsoque pudore,</span><span class="linebreak"></span>
<span class="line">quamvis sint sub aqua, sub aqua maledicere temptant.</span><span class="linebreak"></span>
<span class="line">vox quoque iam rauca est, inflataque colla tumescunt,</span><span class="linebreak"></span>
<span class="line">ipsaque dilatant patulos convicia rictus;</span><span class="linebreak"></span>
<span class="line">terga caput tangunt, colla intercepta videntur,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>spina viret, venter, pars maxima corporis, albet,</span><span class="linebreak"></span>
<span class="line">limosoque novae saliunt in gurgite ranae.’”</span><span class="linebreak"></span>
<span class="line indent1">Sic ubi nescio quis Lycia de gente virorum</span><span class="linebreak"></span>
<span class="line">rettulit exitium, satyri reminiscitur alter,</span><span class="linebreak"></span>
<span class="line">quem Tritoniaca Latous harundine victum</span><span class="linebreak"></span>
<span class="line">adfecit poena. “quid me mihi detrahis?” inquit;</span><span class="linebreak"></span>
<span class="line"><span class="br"></span><span class="lineNumber">386</span><span class="br"></span>“a! piget, a! non est” clamabat “tibia tanti.”</span><span class="linebreak"></span>
<span class="line">clamanti cutis est summos direpta per artus,</span><span class="linebreak"></span>
<span class="line">nec quicquam nisi vulnus erat; cruor undique manat,</span><span class="linebreak"></span>
<span class="line">detectique patent nervi, trepidaeque sine ulla</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>pelle micant venae; salientia viscera possis</span><span class="linebreak"></span>
<span class="line">et perlucentes numerare in pectore fibras.</span><span class="linebreak"></span>
<span class="line">illum ruricolae, silvarum numina, fauni</span><span class="linebreak"></span>
<span class="line">et satyri fratres et tunc quoque carus Olympus</span><span class="linebreak"></span>
<span class="line">et nymphae flerunt, et quisquis montibus illis</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>lanigerosque greges armentaque bucera pavit.</span><span class="linebreak"></span>
<span class="line">fertilis inmaduit madefactaque terra caducas</span><span class="linebreak"></span>
<span class="line">concepit lacrimas ac venis perbibit imis;</span><span class="linebreak"></span>
<span class="line">quas ubi fecit aquam, vacuas emisit in auras.</span><span class="linebreak"></span>
</p>
</section><notes></notes></section>