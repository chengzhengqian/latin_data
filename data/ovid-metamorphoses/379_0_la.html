<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cum ferus ignaros nec quicquam tale timentes</span><span class="linebreak"></span>
<span class="line">me videt atque Acin ‘video’ que exclamat ‘et ista</span><span class="linebreak"></span>
<span class="line"><span class="br"></span><span class="lineNumber">875</span><span class="br"></span>ultima sit, faciam, Veneris concordia vestrae.’</span><span class="linebreak"></span>
<span class="line">tantaque vox, quantam Cyclops iratus habere</span><span class="linebreak"></span>
<span class="line">debuit, illa fuit: clamore perhorruit Aetne.</span><span class="linebreak"></span>
<span class="line">ast ego vicino pavefacta sub aequore mergor;</span><span class="linebreak"></span>
<span class="line">terga fugae dederat conversa Symaethius heros</span><span class="linebreak"></span>
<span class="line">et ‘fer opem, Galatea, precor, mihi! ferte, parentes,’</span><span class="linebreak"></span>
<span class="line"><span class="br"></span><span class="lineNumber">881</span><span class="br"></span>dixerat ‘et vestris periturum admittite regnis!’</span><span class="linebreak"></span>
<span class="line">insequitur Cyclops partemque e monte revulsam</span><span class="linebreak"></span>
<span class="line">mittit, et extremus quamvis pervenit ad illum</span><span class="linebreak"></span>
<span class="line">angulus e saxo, totum tamen obruit Acin,</span><span class="linebreak"></span>
<span class="line"><span class="br"></span><span class="lineNumber">885</span><span class="br"></span>at nos, quod fieri solum per fata licebat,</span><span class="linebreak"></span>
<span class="line">fecimus, ut vires adsumeret Acis avitas.</span><span class="linebreak"></span>
<span class="line">puniceus de mole cruor manabat, et intra</span><span class="linebreak"></span>
<span class="line">temporis exiguum rubor evanescere coepit,</span><span class="linebreak"></span>
<span class="line">fitque color primo turbati fluminis imbre</span><span class="linebreak"></span>
<span class="line"><span class="br"></span><span class="lineNumber">890</span><span class="br"></span>purgaturque mora; tum moles iacta dehiscit,</span><span class="linebreak"></span>
<span class="line">vivaque per rimas proceraque surgit harundo,</span><span class="linebreak"></span>
<span class="line">osque cavum saxi sonat exsultantibus undis,</span><span class="linebreak"></span>
<span class="line">miraque res, subito media tenus exstitit alvo</span><span class="linebreak"></span>
<span class="line">incinctus iuvenis flexis nova cornua cannis,</span><span class="linebreak"></span>
<span class="line"><span class="br"></span><span class="lineNumber">895</span><span class="br"></span>qui, nisi quod maior, quod toto caerulus ore,</span><span class="linebreak"></span>
<span class="line">Acis erat, sed sic quoque erat tamen Acis, in amnem</span><span class="linebreak"></span>
<span class="line">versus, et antiquum tenuerunt flumina nomen.”</span><span class="linebreak"></span>
<span class="line indent1">Desierat Galatea loqui, coetuque soluto</span><span class="linebreak"></span>
<span class="line">discedunt placidisque natant Nereides undis.</span><span class="linebreak"></span>
<span class="line"><span class="br"></span><span class="lineNumber">900</span><span class="br"></span>Scylla redit; neque enim medio se credere ponto</span><span class="linebreak"></span>
<span class="line">audet, et aut bibula sine vestibus errat harena</span><span class="linebreak"></span>
</p>
</section><notes></notes></section>