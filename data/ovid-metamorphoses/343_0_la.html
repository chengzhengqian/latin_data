<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Mopsus et ingenti circum clangore sonantem</span><span class="linebreak"></span>
<span class="line">adspexit pariterque animis oculisque secutus</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>‘o salve,’ dixit ‘Lapithaeae gloria gentis,</span><span class="linebreak"></span>
<span class="line">maxime vir quondam, sed nunc avis unica, Caeneu!’</span><span class="linebreak"></span>
<span class="line">credita res auctore suo est: dolor addidit iram,</span><span class="linebreak"></span>
<span class="line">oppressumque aegre tulimus tot ab hostibus unum;</span><span class="linebreak"></span>
<span class="line">nec prius abstitimus ferro exercere dolorem,</span><span class="linebreak"></span>
<span class="line">quam data pars leto, partem fuga noxque removit.”</span><span class="linebreak"></span>
<span class="line indent1"><span class="br"></span><span class="lineNumber">536</span><span class="br"></span>Haec inter Lapithas et semihomines Centauros</span><span class="linebreak"></span>
<span class="line">proelia Tlepolemus Pylio referente dolorem</span><span class="linebreak"></span>
<span class="line">praeteriti Alcidae tacito non pertulit ore</span><span class="linebreak"></span>
<span class="line">atque ait: “Herculeae mirum est oblivia laudis</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>acta tibi, senior; certe mihi saepe referre</span><span class="linebreak"></span>
<span class="line">nubigenas domitos a se pater esse solebat.”</span><span class="linebreak"></span>
<span class="line">tristis ad haec Pylius: “quid me meminisse malorum</span><span class="linebreak"></span>
<span class="line">cogis et obductos annis rescindere luctus</span><span class="linebreak"></span>
<span class="line">inque tuum genitorem odium offensasque fateri?</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>ille quidem maiora fide, di! gessit et orbem</span><span class="linebreak"></span>
<span class="line">inplevit meritis, quod mallem posse negare;</span><span class="linebreak"></span>
<span class="line">sed neque Deiphobum nec Pulydamanta nec ipsum</span><span class="linebreak"></span>
<span class="line">Hectora laudamus: quis enim laudaverit hostem?</span><span class="linebreak"></span>
<span class="line">ille tuus genitor Messenia moenia quondam</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>stravit et inmeritas urbes Elinque Pylonque</span><span class="linebreak"></span>
<span class="line">diruit inque meos ferrum flammamque penatis</span><span class="linebreak"></span>
<span class="line">inpulit, utque alios taceam, quos ille peremit,</span><span class="linebreak"></span>
<span class="line">bis sex Nelidae fuimus, conspecta iuventus,</span><span class="linebreak"></span>
<span class="line">bis sex Herculeis ceciderunt me minus uno</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>viribus; atque alios vinci potuisse ferendum est:</span><span class="linebreak"></span>
<span class="line">mira Periclymeni mors est, cui posse figuras</span><span class="linebreak"></span>
<span class="line">sumere, quas vellet, rursusque reponere sumptas</span><span class="linebreak"></span>
</p>
</section><notes></notes></section>