<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sensit onus, pressa estque dei gravitate carina;</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Aeneadae gaudent caesoque in litore tauro</span><span class="linebreak"></span>
<span class="line">torta coronatae solvunt retinacula navis.</span><span class="linebreak"></span>
<span class="line">inpulerat levis aura ratem: deus eminet alte</span><span class="linebreak"></span>
<span class="line">inpositaque premens puppim cervice recurvam</span><span class="linebreak"></span>
<span class="line">caeruleas despectat aquas modicisque per aequor</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>Ionium zephyris sextae Pallantidos ortu</span><span class="linebreak"></span>
<span class="line">Italiam tenuit praeterque Lacinia templo</span><span class="linebreak"></span>
<span class="line">nobilitate deae Scylaceaque litora fertur;</span><span class="linebreak"></span>
<span class="line">linquit Iapygiam laevisque Amphrisia remis</span><span class="linebreak"></span>
<span class="line">saxa fugit, dextra praerupta Cocinthia parte,</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>Romethiumque legit Caulonaque Naryciamque</span><span class="linebreak"></span>
<span class="line">evincitque fretum Siculique angusta Pelori</span><span class="linebreak"></span>
<span class="line">Hippotadaeque domos regis Temesesque metalla</span><span class="linebreak"></span>
<span class="line">Leucosiamque petit tepidique rosaria Paesti.</span><span class="linebreak"></span>
<span class="line">inde legit Capreas promunturiumque Minervae</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>et Surrentino generosos palmite colles</span><span class="linebreak"></span>
<span class="line">Herculeamque urbem Stabiasque et in otia natam</span><span class="linebreak"></span>
<span class="line">Parthenopen et ab hac Cumaeae templa Sibyllae.</span><span class="linebreak"></span>
<span class="line">hinc calidi fontes lentisciferumque tenetur</span><span class="linebreak"></span>
<span class="line">Liternum multamque trahens sub gurgite harenam</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>Volturnus niveisque frequens Sinuessa columbis</span><span class="linebreak"></span>
<span class="line">Minturnaeque graves et quam tumulavit alumnus</span><span class="linebreak"></span>
<span class="line">Antiphataeque domus Trachasque obsessa palude</span><span class="linebreak"></span>
<span class="line">et tellus Circaea et spissi litoris Antium.</span><span class="linebreak"></span>
<span class="line">huc ubi veliferam nautae advertere carinam,</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>(asper enim iam pontus erat), deus explicat orbes</span><span class="linebreak"></span>
<span class="line">perque sinus crebros et magna volumina labens</span><span class="linebreak"></span>
</p>
</section><notes></notes></section>