<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nec strepitum verso Saturnia cardine fecit;</span><span class="linebreak"></span>
<span class="line">sola Venus portae cecidisse repagula sensit</span><span class="linebreak"></span>
<span class="line">et clausura fuit, nisi quod rescindere numquam</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>dis licet acta deum. Iano loca iuncta tenebant</span><span class="linebreak"></span>
<span class="line">naides Ausoniae gelido rorantia fonte:</span><span class="linebreak"></span>
<span class="line">has rogat auxilium, nec nymphae iusta petentem</span><span class="linebreak"></span>
<span class="line">sustinuere deam venasque et flumina fontis</span><span class="linebreak"></span>
<span class="line">elicuere sui; nondum tamen invia Iani</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>ora patentis erant, neque iter praecluserat unda:</span><span class="linebreak"></span>
<span class="line">lurida subponunt fecundo sulphura fonti</span><span class="linebreak"></span>
<span class="line">incenduntque cavas fumante bitumine venas.</span><span class="linebreak"></span>
<span class="line">viribus his aliisque vapor penetravit ad ima</span><span class="linebreak"></span>
<span class="line">fontis, et Alpino modo quae certare rigori</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>audebatis aquae, non ceditis ignibus ipsis!</span><span class="linebreak"></span>
<span class="line">flammifera gemini fumant aspergine postes,</span><span class="linebreak"></span>
<span class="line">portaque nequiquam rigidis promissa Sabinis</span><span class="linebreak"></span>
<span class="line">fonte fuit praestructa novo, dum Martius arma</span><span class="linebreak"></span>
<span class="line">indueret miles; quae postquam Romulus ultro</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>obtulit, et strata est tellus Romana Sabinis</span><span class="linebreak"></span>
<span class="line">corporibus strata estque suis, generique cruorem</span><span class="linebreak"></span>
<span class="line">sanguine cum soceri permiscuit inpius ensis.</span><span class="linebreak"></span>
<span class="line">pace tamen sisti bellum nec in ultima ferro</span><span class="linebreak"></span>
<span class="line">decertare placet Tatiumque accedere regno.</span><span class="linebreak"></span>
<span class="line indent1"><span class="br"></span><span class="lineNumber">805</span><span class="br"></span>Occiderat Tatius, populisque aequata duobus,</span><span class="linebreak"></span>
<span class="line">Romule, iura dabas: posita cum casside Mavors</span><span class="linebreak"></span>
<span class="line">talibus adfatur divumque hominumque parentem:</span><span class="linebreak"></span>
<span class="line">â€œtempus adest, genitor, quoniam fundamine magno</span><span class="linebreak"></span>
<span class="line">res Romana valet nec praeside pendet ab uno,</span><span class="linebreak"></span>
</p>
</section><notes></notes></section>