<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">post Phaethonteos vidisse dolentius ignes.</span><span class="linebreak"></span>
<span class="line">ille quidem gelidos radiorum viribus artus</span><span class="linebreak"></span>
<span class="line">si queat in vivum temptat revocare calorem;</span><span class="linebreak"></span>
<span class="line">sed quoniam tantis fatum conatibus obstat,</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>nectare odorato sparsit corpusque locumque</span><span class="linebreak"></span>
<span class="line">multaque praequestus ‘tanges tamen aethera’ dixit.</span><span class="linebreak"></span>
<span class="line">protinus inbutum caelesti nectare corpus</span><span class="linebreak"></span>
<span class="line">delicuit terramque suo madefecit odore,</span><span class="linebreak"></span>
<span class="line">virgaque per glaebas sensim radicibus actis</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>turea surrexit tumulumque cacumine rupit.</span><span class="linebreak"></span>
<span class="line indent1">“At Clytien, quamvis amor excusare dolorem</span><span class="linebreak"></span>
<span class="line">indiciumque dolor poterat, non amplius auctor</span><span class="linebreak"></span>
<span class="line">lucis adit Venerisque modum sibi fecit in illa.</span><span class="linebreak"></span>
<span class="line">tabuit ex illo dementer amoribus usa;</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>nympharum inpatiens et sub Iove nocte dieque</span><span class="linebreak"></span>
<span class="line">sedit humo nuda nudis incompta capillis,</span><span class="linebreak"></span>
<span class="line">perque novem luces expers undaeque cibique</span><span class="linebreak"></span>
<span class="line">rore mero lacrimisque suis ieiunia pavit</span><span class="linebreak"></span>
<span class="line">nec se movit humo; tantum spectabat euntis</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>ora dei vultusque suos flectebat ad illum.</span><span class="linebreak"></span>
<span class="line">membra ferunt haesisse solo, partemque coloris</span><span class="linebreak"></span>
<span class="line">luridus exsangues pallor convertit in herbas;</span><span class="linebreak"></span>
<span class="line">est in parte rubor violaeque simillimus ora</span><span class="linebreak"></span>
<span class="line">flos tegit. illa suum, quamvis radice tenetur,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>vertitur ad Solem mutataque servat amorem.”</span><span class="linebreak"></span>
<span class="line">dixerat, et factum mirabile ceperat auris;</span><span class="linebreak"></span>
<span class="line">pars fieri potuisse negant, pars omnia veros</span><span class="linebreak"></span>
<span class="line">posse deos memorant: sed non est Bacchus in illis.</span><span class="linebreak"></span>
<span class="line indent1">Poscitur Alcithoe, postquam siluere sorores.</span><span class="linebreak"></span>
</p>
</section><notes></notes></section>