<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Peragit dum talia Procne,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>ad matrem veniebat Itys; quid possit, ab illo</span><span class="linebreak"></span>
<span class="line">admonita est oculisque tuens inmitibus “a! quam</span><span class="linebreak"></span>
<span class="line">es similis patri!” dixit nec plura locuta</span><span class="linebreak"></span>
<span class="line">triste parat facinus tacitaque exaestuat ira.</span><span class="linebreak"></span>
<span class="line">ut tamen accessit natus matrique salutem</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>attulit et parvis adduxit colla lacertis</span><span class="linebreak"></span>
<span class="line">mixtaque blanditiis puerilibus oscula iunxit,</span><span class="linebreak"></span>
<span class="line">mota quidem est genetrix, infractaque constitit ira</span><span class="linebreak"></span>
<span class="line">invitique oculi lacrimis maduere coactis;</span><span class="linebreak"></span>
<span class="line">sed simul ex nimia mentem pietate labare</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>sensit, ab hoc iterum est ad vultus versa sororis</span><span class="linebreak"></span>
<span class="line">inque vicem spectans ambos “cur admovet” inquit</span><span class="linebreak"></span>
<span class="line">“alter blanditias, rapta silet altera lingua?</span><span class="linebreak"></span>
<span class="line">quam vocat hic matrem, cur non vocat illa sororem?</span><span class="linebreak"></span>
<span class="line">cui sis nupta, vide, Pandione nata, marito!</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>degeneras! scelus est pietas in coniuge Tereo.”</span><span class="linebreak"></span>
<span class="line">nec mora, traxit Ityn, veluti Gangetica cervae</span><span class="linebreak"></span>
<span class="line">lactentem fetum per silvas tigris opacas,</span><span class="linebreak"></span>
<span class="line">utque domus altae partem tenuere remotam,</span><span class="linebreak"></span>
<span class="line">tendentemque manus et iam sua fata videntem</span><span class="linebreak"></span>
<span class="line">et “mater! mater!” clamantem et colla petentem</span><span class="linebreak"></span>
<span class="line"><span class="br"></span><span class="lineNumber">641</span><span class="br"></span>ense ferit Procne, lateri qua pectus adhaeret,</span><span class="linebreak"></span>
<span class="line">nec vultum vertit. satis illi ad fata vel unum</span><span class="linebreak"></span>
<span class="line">vulnus erat: iugulum ferro Philomela resolvit,</span><span class="linebreak"></span>
<span class="line">vivaque adhuc animaeque aliquid retinentia membra</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>dilaniant. pars inde cavis exsultat aenis,</span><span class="linebreak"></span>
<span class="line">pars veribus stridunt; manant penetralia tabo.</span><span class="linebreak"></span>
<span class="line indent1">His adhibet coniunx ignarum Terea mensis</span><span class="linebreak"></span>
<span class="line">et patrii moris sacrum mentita, quod uni</span><span class="linebreak"></span>
</p>
</section><notes></notes></section>