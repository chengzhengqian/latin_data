<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">140</span><span class="br"></span>sparsit: et extemplo tristi medicamine tactae</span><span class="linebreak"></span>
<span class="line">defluxere comae, cum quis et naris et aures,</span><span class="linebreak"></span>
<span class="line">fitque caput minimum; toto quoque corpore parva est:</span><span class="linebreak"></span>
<span class="line">in latere exiles digiti pro cruribus haerent,</span><span class="linebreak"></span>
<span class="line">cetera venter habet, de quo tamen illa remittit</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>stamen et antiquas exercet aranea telas.</span><span class="linebreak"></span>
<span class="line indent1">Lydia tota fremit, Phrygiaeque per oppida facti</span><span class="linebreak"></span>
<span class="line">rumor it et magnum sermonibus occupat orbem.</span><span class="linebreak"></span>
<span class="line">ante suos Niobe thalamos cognoverat illam,</span><span class="linebreak"></span>
<span class="line">tum cum Maeoniam virgo Sipylumque colebat;</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>nec tamen admonita est poena popularis Arachnes,</span><span class="linebreak"></span>
<span class="line">cedere caelitibus verbisque minoribus uti.</span><span class="linebreak"></span>
<span class="line">multa dabant animos; sed enim nec coniugis artes</span><span class="linebreak"></span>
<span class="line">nec genus amborum magnique potentia regni</span><span class="linebreak"></span>
<span class="line">sic placuere illi, quamvis ea cuncta placerent,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>ut sua progenies; et felicissima matrum</span><span class="linebreak"></span>
<span class="line">dicta foret Niobe, si non sibi visa fuisset.</span><span class="linebreak"></span>
<span class="line">nam sata Tiresia venturi praescia Manto</span><span class="linebreak"></span>
<span class="line">per medias fuerat divino concita motu</span><span class="linebreak"></span>
<span class="line">vaticinata vias: “Ismenides, ite frequentes</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>et date Latonae Latonigenisque duobus</span><span class="linebreak"></span>
<span class="line">cum prece tura pia lauroque innectite crinem:</span><span class="linebreak"></span>
<span class="line">ore meo Latona iubet.” paretur, et omnes</span><span class="linebreak"></span>
<span class="line">Thebaides iussis sua tempora frondibus ornant</span><span class="linebreak"></span>
<span class="line">turaque dant sanctis et verba precantia flammis.</span><span class="linebreak"></span>
<span class="line indent1"><span class="br"></span><span class="lineNumber">165</span><span class="br"></span>Ecce venit comitum Niobe celeberrima turba</span><span class="linebreak"></span>
<span class="line">vestibus intexto Phrygiis spectabilis auro</span><span class="linebreak"></span>
<span class="line">et, quantum ira sinit, formosa; movensque decoro</span><span class="linebreak"></span>
<span class="line">cum capite inmissos umerum per utrumque capillos</span><span class="linebreak"></span>
</p>
</section><notes></notes></section>