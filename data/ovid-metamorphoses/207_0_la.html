<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">te mea congesta est? nam quo deserta revertar?</span><span class="linebreak"></span>
<span class="line">in patriam? superata iacet! sed finge manere:</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>proditione mea clausa est mihi! patris ad ora?</span><span class="linebreak"></span>
<span class="line">quem tibi donavi? cives odere merentem,</span><span class="linebreak"></span>
<span class="line">finitimi exemplum metuunt: exponimur orbae</span><span class="linebreak"></span>
<span class="line">terrarum, nobis ut Crete sola pateret.</span><span class="linebreak"></span>
<span class="line">hac quoque si prohibes et nos, ingrate, relinquis,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>non genetrix Europa tibi est, sed inhospita Syrtis,</span><span class="linebreak"></span>
<span class="line">Armeniae tigres austroque agitata Charybdis.</span><span class="linebreak"></span>
<span class="line">Nec Iove tu natus, nec mater imagine tauri</span><span class="linebreak"></span>
<span class="line">ducta tua est: generis falsa est ea fabula! verus,</span><span class="linebreak"></span>
<span class="line">[et ferus et captus nullius amore iuvencae]</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>qui te progenuit, taurus fuit. exige poenas,</span><span class="linebreak"></span>
<span class="line">Nise pater! gaudete malis, modo prodita, nostris,</span><span class="linebreak"></span>
<span class="line">moenia! nam, fateor, merui et sum digna perire.</span><span class="linebreak"></span>
<span class="line">sed tamen ex illis aliquis, quos impia laesi,</span><span class="linebreak"></span>
<span class="line">me perimat! cur, qui vicisti crimine nostro,</span><span class="linebreak"></span>
<span class="line">insequeris crimen? scelus hoc patriaeque patrique est,</span><span class="linebreak"></span>
<span class="line"><span class="br"></span><span class="lineNumber">131</span><span class="br"></span>officium tibi sit! te vere coniuge digna est,</span><span class="linebreak"></span>
<span class="line">quae torvum ligno decepit adultera taurum</span><span class="linebreak"></span>
<span class="line">discordemque utero fetum tulit. ecquid ad aures</span><span class="linebreak"></span>
<span class="line">perveniunt mea dicta tuas, an inania venti</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>verba ferunt idemque tuas, ingrate, carinas?</span><span class="linebreak"></span>
<span class="line">iam iam Pasiphaen non est mirabile taurum</span><span class="linebreak"></span>
<span class="line">praeposuisse tibi: tu plus feritatis habebas.</span><span class="linebreak"></span>
<span class="line">me miseram! properare iubet! divulsaque remis</span><span class="linebreak"></span>
<span class="line">unda sonat, mecumque simul mea terra recedit.</span><span class="linebreak"></span>
</p>
</section><notes></notes></section>