<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Myrmidonasque voco nec origine nomina fraudo.</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>corpora vidisti; mores, quos ante gerebant,</span><span class="linebreak"></span>
<span class="line">nunc quoque habent: parcum genus est patiensque</span><span class="linebreak"></span>
<span class="line indent2">laborum</span><span class="linebreak"></span>
<span class="line">quaesitique tenax et quod quaesita reservet.</span><span class="linebreak"></span>
<span class="line">hi te ad bella pares annis animisque sequentur,</span><span class="linebreak"></span>
<span class="line">cum primum qui te feliciter attulit eurus”</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>(eurus enim attulerat) “fuerit mutatus in austrum.”</span><span class="linebreak"></span>
<span class="line indent1">Talibus atque aliis longum sermonibus illi</span><span class="linebreak"></span>
<span class="line">inplevere diem; lucis pars ultima mensae</span><span class="linebreak"></span>
<span class="line">est data, nox somnis. iubar aureus extulerat Sol,</span><span class="linebreak"></span>
<span class="line">flabat adhuc eurus redituraque vela tenebat:</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>ad Cephalum Pallante sati, cui grandior aetas,</span><span class="linebreak"></span>
<span class="line">ad regem Cephalus simul et Pallante creati</span><span class="linebreak"></span>
<span class="line">conveniunt, sed adhuc regem sopor altus habebat.</span><span class="linebreak"></span>
<span class="line">excipit Aeacides illos in limine Phocus;</span><span class="linebreak"></span>
<span class="line">nam Telamon fraterque viros ad bella legebant.</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>Phocus in interius spatium pulchrosque recessus</span><span class="linebreak"></span>
<span class="line">Cecropidas ducit, cum quis simul ipse resedit.</span><span class="linebreak"></span>
<span class="line">adspicit Aeoliden ignota ex arbore factum</span><span class="linebreak"></span>
<span class="line">ferre manu iaculum, cuius fuit aurea cuspis.</span><span class="linebreak"></span>
<span class="line">pauca prius mediis sermonibus ille locutus</span><span class="linebreak"></span>
<span class="line">“sum nemorum studiosus” ait “caedisque ferinae;</span><span class="linebreak"></span>
<span class="line"><span class="br"></span><span class="lineNumber">676</span><span class="br"></span>qua tamen e silva teneas hastile recisum,</span><span class="linebreak"></span>
<span class="line">iamdudum dubito: certe si fraxinus esset,</span><span class="linebreak"></span>
<span class="line">fulva colore foret; si cornus, nodus inesset.</span><span class="linebreak"></span>
<span class="line">unde sit, ignoro, sed non formosius isto</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>viderunt oculi telum iaculabile nostri.”</span><span class="linebreak"></span>
<span class="line">excipit Actaeis e fratribus alter et “usum</span><span class="linebreak"></span>
</p>
</section><notes></notes></section>