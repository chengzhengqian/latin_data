<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vincitur ambarum genitor prece: gaudet agitque</span><span class="linebreak"></span>
<span class="line">illa patri grates et successisse duabus</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>id putat infelix, quod erit lugubre duabus.</span><span class="linebreak"></span>
<span class="line indent1">Iam labor exiguus Phoebo restabat, equique</span><span class="linebreak"></span>
<span class="line">pulsabant pedibus spatium declivis Olympi:</span><span class="linebreak"></span>
<span class="line">regales epulae mensis et Bacchus in auro</span><span class="linebreak"></span>
<span class="line">ponitur; hinc placido dant turgida corpora somno.</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>at rex Odrysius, quamvis secessit, in illa</span><span class="linebreak"></span>
<span class="line">aestuat et repetens faciem motusque manusque</span><span class="linebreak"></span>
<span class="line">qualia vult fingit quae nondum vidit et ignes</span><span class="linebreak"></span>
<span class="line">ipse suos nutrit cura removente soporem.</span><span class="linebreak"></span>
<span class="line">lux erat, et generi dextram conplexus euntis</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Pandion comitem lacrimis commendat obortis:</span><span class="linebreak"></span>
<span class="line">“hanc ego, care gener, quoniam pia causa coegit,</span><span class="linebreak"></span>
<span class="line">et voluere ambae (voluisti tu quoque, Tereu)</span><span class="linebreak"></span>
<span class="line">do tibi perque fidem cognataque pectora supplex,</span><span class="linebreak"></span>
<span class="line">per superos oro, patrio ut tuearis amore</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>et mihi sollicitae lenimen dulce senectae</span><span class="linebreak"></span>
<span class="line">quam primum (omnis erit nobis mora longa) remittas;</span><span class="linebreak"></span>
<span class="line">tu quoque quam primum (satis est procul esse</span><span class="linebreak"></span>
<span class="line indent2">sororem),</span><span class="linebreak"></span>
<span class="line">si pietas ulla est, ad me, Philomela, redito!”</span><span class="linebreak"></span>
<span class="line">mandabat pariterque suae dabat oscula natae,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>et lacrimae mites inter mandata cadebant;</span><span class="linebreak"></span>
<span class="line">utque fide pignus dextras utriusque poposcit</span><span class="linebreak"></span>
<span class="line">inter seque datas iunxit natamque nepotemque</span><span class="linebreak"></span>
<span class="line">absentes pro se memori rogat ore salutent;</span><span class="linebreak"></span>
<span class="line">supremumque vale pleno singultibus ore</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>vix dixit timuitque suae praesagia mentis.</span><span class="linebreak"></span>
</p>
</section><notes></notes></section>