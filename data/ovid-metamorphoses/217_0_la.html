<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">“discite, femineis quid tela virilia praestent,</span><span class="linebreak"></span>
<span class="line">o iuvenes, operique meo concedite!” dixit.</span><span class="linebreak"></span>
<span class="line">“ipsa suis licet hunc Latonia protegat armis,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>invita tamen hunc perimet mea dextra Diana.”</span><span class="linebreak"></span>
<span class="line">talia magniloquo tumidus memoraverat ore</span><span class="linebreak"></span>
<span class="line">ancipitemque manu tollens utraque securim</span><span class="linebreak"></span>
<span class="line">institerat digitis pronos suspensus in ictus:</span><span class="linebreak"></span>
<span class="line">occupat audentem, quaque est via proxima leto,</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>summa ferus geminos derexit ad inguina dentes.</span><span class="linebreak"></span>
<span class="line">concidit Ancaeus glomerataque sanguine multo</span><span class="linebreak"></span>
<span class="line">viscera lapsa fluunt: madefacta est terra cruore.</span><span class="linebreak"></span>
<span class="line">ibat in adversum proles Ixionis hostem</span><span class="linebreak"></span>
<span class="line">Pirithous valida quatiens venabula dextra;</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>cui “procul” Aegides “o me mihi carior” inquit</span><span class="linebreak"></span>
<span class="line">“pars animae consiste meae! licet eminus esse</span><span class="linebreak"></span>
<span class="line">fortibus: Ancaeo nocuit temeraria virtus.”</span><span class="linebreak"></span>
<span class="line">dixit et aerata torsit grave cuspide cornum;</span><span class="linebreak"></span>
<span class="line">quo bene librato votique potente futuro</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>obstitit aesculea frondosus ab arbore ramus.</span><span class="linebreak"></span>
<span class="line">misit et Aesonides iaculum: quod casus ab illo</span><span class="linebreak"></span>
<span class="line">vertit in inmeriti fatum latrantis et inter</span><span class="linebreak"></span>
<span class="line">ilia coniectum tellure per ilia fixum est.</span><span class="linebreak"></span>
<span class="line">at manus Oenidae variat, missisque duabus</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>hasta prior terra, medio stetit altera tergo.</span><span class="linebreak"></span>
<span class="line">nec mora, dum saevit, dum corpora versat in orbem</span><span class="linebreak"></span>
<span class="line">stridentemque novo spumam cum sanguine fundit,</span><span class="linebreak"></span>
<span class="line">vulneris auctor adest hostemque inritat ad iram</span><span class="linebreak"></span>
<span class="line">splendidaque adversos venabula condit in armos.</span><span class="linebreak"></span>
</p>
</section><notes></notes></section>