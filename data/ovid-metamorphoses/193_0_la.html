<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">hic nos frugilegas adspeximus agmine longo</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>grande onus exiguo formicas ore gerentes</span><span class="linebreak"></span>
<span class="line">rugosoque suum servantes cortice callem;</span><span class="linebreak"></span>
<span class="line">dum numerum miror, ‘totidem, pater optime,’ dixi,</span><span class="linebreak"></span>
<span class="line">‘tu mihi da cives et inania moenia supple!’</span><span class="linebreak"></span>
<span class="line">intremuit ramisque sonum sine flamine motis</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>alta dedit quercus: pavido mihi membra timore</span><span class="linebreak"></span>
<span class="line">horruerant, stabantque comae; tamen oscula terrae</span><span class="linebreak"></span>
<span class="line">roboribusque dedi, nec me sperare fatebar;</span><span class="linebreak"></span>
<span class="line">sperabam tamen atque animo mea vota fovebam.</span><span class="linebreak"></span>
<span class="line">nox subit, et curis exercita corpora somnus</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>occupat: ante oculos eadem mihi quercus adesse</span><span class="linebreak"></span>
<span class="line">et ramis totidem totidemque animalia ramis</span><span class="linebreak"></span>
<span class="line">ferre suis visa est pariterque tremescere motu</span><span class="linebreak"></span>
<span class="line">graniferumque agmen subiectis spargere in arvis;</span><span class="linebreak"></span>
<span class="line">crescere desubito et maius maiusque videri</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>ac se tollere humo rectoque adsistere trunco</span><span class="linebreak"></span>
<span class="line">et maciem numerumque pedum nigrumque colorem</span><span class="linebreak"></span>
<span class="line">ponere et humanam membris inducere formam.</span><span class="linebreak"></span>
<span class="line">somnus abit: damno vigilans mea visa querorque</span><span class="linebreak"></span>
<span class="line"><span class="br"></span><span class="lineNumber">644</span><span class="br"></span>in superis opis esse nihil; at in aedibus ingens</span><span class="linebreak"></span>
<span class="line">murmur erat, vocesque hominum exaudire videbar</span><span class="linebreak"></span>
<span class="line">iam mihi desuetas; dum suspicor has quoque somni</span><span class="linebreak"></span>
<span class="line">esse, venit Telamon properus foribusque reclusis</span><span class="linebreak"></span>
<span class="line">‘speque fideque, pater’, dixit ‘maiora videbis:</span><span class="linebreak"></span>
<span class="line">egredere!’ egredior, qualesque in imagine somni</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>visus eram vidisse viros, ex ordine tales</span><span class="linebreak"></span>
<span class="line">adspicio noscoque: adeunt regemque salutant.</span><span class="linebreak"></span>
<span class="line">vota Iovi solvo populisque recentibus urbem</span><span class="linebreak"></span>
<span class="line">partior et vacuos priscis cultoribus agros,</span><span class="linebreak"></span>
</p>
</section><notes></notes></section>