<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="label"><span class="ac">Liber XIV</span></span>
<p class="lineGroup">
<span class="line"><span class="sc">Iamqve</span> Giganteis iniectam faucibus Aetnen</span><span class="linebreak"></span>
<span class="line">arvaque Cyclopum, quid rastra, quid usus aratri,</span><span class="linebreak"></span>
<span class="line">nescia nec quicquam iunctis debentia bubus</span><span class="linebreak"></span>
<span class="line">liquerat Euboicus tumidarum cultor aquarum,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>liquerat et Zanclen adversaque moenia Regi</span><span class="linebreak"></span>
<span class="line">navifragumque fretum, gemino quod litore pressum</span><span class="linebreak"></span>
<span class="line">Ausoniae Siculaeque tenet confinia terrae.</span><span class="linebreak"></span>
<span class="line">inde manu magna Tyrrhena per aequora vectus</span><span class="linebreak"></span>
<span class="line">herbiferos adiit colles atque atria Glaucus</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>Sole satae Circes, variarum plena ferarum.</span><span class="linebreak"></span>
<span class="line">quam simul adspexit, dicta acceptaque salute,</span><span class="linebreak"></span>
<span class="line">“diva, dei miserere, precor! nam sola levare</span><span class="linebreak"></span>
<span class="line">tu potes hunc,” dixit “videar modo dignus, amorem.</span><span class="linebreak"></span>
<span class="line">quanta sit herbarum, Titani, potentia, nulli</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>quam mihi cognitius, qui sum mutatus ab illis.</span><span class="linebreak"></span>
<span class="line">neve mei non nota tibi sit causa furoris:</span><span class="linebreak"></span>
<span class="line">litore in Italico, Messenia moenia contra,</span><span class="linebreak"></span>
<span class="line">Scylla mihi visa est. pudor est promissa precesque</span><span class="linebreak"></span>
<span class="line">blanditiasque meas contemptaque verba referre;</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>at tu, sive aliquid regni est in carmine, carmen</span><span class="linebreak"></span>
<span class="line">ore move sacro, sive expugnacior herba est,</span><span class="linebreak"></span>
<span class="line">utere temptatis operosae viribus herbae</span><span class="linebreak"></span>
<span class="line">nec medeare mihi sanesque haec vulnera mando,</span><span class="linebreak"></span>
</p>
</section><notes></notes></section>