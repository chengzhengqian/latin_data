<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cur non arma capit, dat, quod vaga turba sequatur?</span><span class="linebreak"></span>
<span class="line">non erat hoc nimium numquam nisi magna loquenti.</span><span class="linebreak"></span>
<span class="line">quid, quod et ipse fugit? vidi, puduitque videre,</span><span class="linebreak"></span>
<span class="line">cum tu terga dares inhonestaque vela parares;</span><span class="linebreak"></span>
<span class="line">nec mora, ‘quid facitis? quae vos dementia’ dixi</span><span class="linebreak"></span>
<span class="line"><span class="br"></span><span class="lineNumber">226</span><span class="br"></span>‘concitat, o socii, captam dimittere Troiam,</span><span class="linebreak"></span>
<span class="line">quidque domum fertis decimo, nisi dedecus, anno?’</span><span class="linebreak"></span>
<span class="line">talibus atque aliis, in quae dolor ipse disertum</span><span class="linebreak"></span>
<span class="line">fecerat, aversos profuga de classe reduxi.</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>convocat Atrides socios terrore paventes:</span><span class="linebreak"></span>
<span class="line">nec Telamoniades etiamnunc hiscere quicquam</span><span class="linebreak"></span>
<span class="line">audet, at ausus erat reges incessere dictis</span><span class="linebreak"></span>
<span class="line">Thersites etiam, per me haud inpune protervis!</span><span class="linebreak"></span>
<span class="line">erigor et trepidos cives exhortor in hostem</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>amissamque mea virtutem voce repono.</span><span class="linebreak"></span>
<span class="line">tempore ab hoc, quodcumque potest fecisse videri</span><span class="linebreak"></span>
<span class="line">fortiter iste, meum est, qui dantem terga retraxi.</span><span class="linebreak"></span>
<span class="line indent1">“Denique de Danais quis te laudatve petitve?</span><span class="linebreak"></span>
<span class="line">at sua Tydides mecum communicat acta,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>me probat et socio semper confidit Ulixe.</span><span class="linebreak"></span>
<span class="line">est aliquid, de tot Graiorum milibus unum</span><span class="linebreak"></span>
<span class="line">a Diomede legi! nec me sors ire iubebat:</span><span class="linebreak"></span>
<span class="line">sic tamen et spreto noctisque hostisque periclo</span><span class="linebreak"></span>
<span class="line">ausum eadem, quae nos, Phrygia de gente Dolona</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>interimo, non ante tamen, quam cuncta coegi</span><span class="linebreak"></span>
<span class="line">prodere et edidici, quid perfida Troia pararet.</span><span class="linebreak"></span>
</p>
</section><notes></notes></section>