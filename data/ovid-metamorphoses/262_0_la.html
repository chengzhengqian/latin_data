<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">femina femineo conrepta cupidine nulla est.</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>vellem nulla forem! ne non tamen omnia Crete</span><span class="linebreak"></span>
<span class="line">monstra ferat, taurum dilexit filia Solis,</span><span class="linebreak"></span>
<span class="line">femina nempe marem. meus est furiosior illo,</span><span class="linebreak"></span>
<span class="line">si verum profitemur, amor. tamen illa secuta est</span><span class="linebreak"></span>
<span class="line">spem Veneris; tamen illa dolis et imagine vaccae</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>passa bovem est’, et erat, qui deciperetur, adulter.</span><span class="linebreak"></span>
<span class="line">huc licet ex toto sollertia confluat orbe,</span><span class="linebreak"></span>
<span class="line">ipse licet revolet ceratis Daedalus alis,</span><span class="linebreak"></span>
<span class="line">quid faciet? num me puerum de virgine doctis</span><span class="linebreak"></span>
<span class="line">artibus efficiet? num te mutabit, Ianthe?</span><span class="linebreak"></span>
<span class="line indent1"><span class="br"></span><span class="lineNumber">745</span><span class="br"></span>“Quin animum firmas, tequeipsa recolligis, Iphi,</span><span class="linebreak"></span>
<span class="line">consiliique inopes et stultos excutis ignes?</span><span class="linebreak"></span>
<span class="line">quid sis nata, vide, nisi te quoque decipis ipsam,</span><span class="linebreak"></span>
<span class="line">et pete quod fas est, et ama quod femina debes!</span><span class="linebreak"></span>
<span class="line">spes est, quae faciat, spes est, quae pascat amorem.</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>hanc tibi res adimit. non te custodia caro</span><span class="linebreak"></span>
<span class="line">arcet ab amplexu, nec cauti cura mariti,</span><span class="linebreak"></span>
<span class="line">non patris asperitas, non se negat ipsa roganti,</span><span class="linebreak"></span>
<span class="line">nec tamen est potiunda tibi, nec, ut omnia fiant,</span><span class="linebreak"></span>
<span class="line">esse potes felix, ut dique hominesque laborent.</span><span class="linebreak"></span>
<span class="line">nunc quoque votorum nulla est pars vana meorum,</span><span class="linebreak"></span>
<span class="line"><span class="br"></span><span class="lineNumber">756</span><span class="br"></span>dique mihi faciles, quicquid valuere, dederunt;</span><span class="linebreak"></span>
<span class="line">quodque ego, vult genitor, vult ipsa, socerque futurus.</span><span class="linebreak"></span>
<span class="line">at non vult natura, potentior omnibus istis,</span><span class="linebreak"></span>
<span class="line">quae mihi sola nocet. venit ecce optabile tempus,’</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>luxque iugalis adest, et iam mea fiet Ianthe—</span><span class="linebreak"></span>
<span class="line">nec mihi continget: mediis sitiemus in undis.</span><span class="linebreak"></span>
</p>
</section><notes></notes></section>