<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ora frutex: ostendit adhuc Thyneius illic</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>incola de gemino vicinos corpore truncos.</span><span class="linebreak"></span>
<span class="line">haec mihi non vani (neque erat, cur fallere vellent)</span><span class="linebreak"></span>
<span class="line">narravere senes; equidem pendentia vidi</span><span class="linebreak"></span>
<span class="line">serta super ramos ponensque recentia dixi</span><span class="linebreak"></span>
<span class="line">‘cura deum di sint, et, qui coluere, colantur.’</span><span class="linebreak"></span>
<span class="line indent1"><span class="br"></span><span class="lineNumber">725</span><span class="br"></span>Desierat, cunctosque et res et moverat auctor,</span><span class="linebreak"></span>
<span class="line">Thesea praecipue; quem facta audire volentem</span><span class="linebreak"></span>
<span class="line">mira deum innixus cubito Calydonius amnis</span><span class="linebreak"></span>
<span class="line">talibus adloquitur: “sunt, o fortissime, quorum</span><span class="linebreak"></span>
<span class="line">forma semel mota est et in hoc renovamine mansit;</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>sunt, quibus in plures ius est transire figuras,</span><span class="linebreak"></span>
<span class="line">ut tibi, conplexi terram maris incola, Proteu.</span><span class="linebreak"></span>
<span class="line">nam modo te iuvenem, modo te videre leonem,</span><span class="linebreak"></span>
<span class="line">nunc violentus aper, nunc, quem tetigisse timerent,</span><span class="linebreak"></span>
<span class="line">anguis eras, modo te faciebant cornua taurum;</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>saepe lapis poteras, arbor quoque saepe videri,</span><span class="linebreak"></span>
<span class="line">interdum, faciem liquidarum imitatus aquarum,</span><span class="linebreak"></span>
<span class="line">flumen eras, interdum undis contrarius ignis.</span><span class="linebreak"></span>
<span class="line indent1">“Nec minus Autolyci coniunx, Erysicthone nata,</span><span class="linebreak"></span>
<span class="line">iuris habet: pater huius erat, qui numina divum</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>sperneret et nullos aris adoleret odores;</span><span class="linebreak"></span>
<span class="line">ille etiam Cereale nemus violasse securi</span><span class="linebreak"></span>
<span class="line">dicitur et lucos ferro temerasse vetustos.</span><span class="linebreak"></span>
<span class="line">stabat in his ingens annoso robore quercus,</span><span class="linebreak"></span>
<span class="line">una nemus; vittae mediam memoresque tabellae</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>sertaque cingebant, voti argumenta potentum.</span><span class="linebreak"></span>
</p>
</section><notes></notes></section>