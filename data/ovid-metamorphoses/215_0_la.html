<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">hinc aper excitus medios violentus in hostes</span><span class="linebreak"></span>
<span class="line">fertur, ut excussis elisi nubibus ignes.</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>sternitur incursu nemus, et propulsa fragorem</span><span class="linebreak"></span>
<span class="line">silva dat: exclamant iuvenes praetentaque forti</span><span class="linebreak"></span>
<span class="line">tela tenent dextra lato vibrantia ferro.</span><span class="linebreak"></span>
<span class="line">ille ruit spargitque canes, ut quisque furenti</span><span class="linebreak"></span>
<span class="line">obstat, et obliquo latrantes dissipat ictu.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>cuspis Echionio primum contorta lacerto</span><span class="linebreak"></span>
<span class="line">vana fuit truncoque dedit leve vulnus acerno;</span><span class="linebreak"></span>
<span class="line">proxima, si nimiis mittentis viribus usa</span><span class="linebreak"></span>
<span class="line">non foret, in tergo visa est haesura petito:</span><span class="linebreak"></span>
<span class="line">longius it; auctor teli Pagasaeus Iason.</span><span class="linebreak"></span>
<span class="line">“Phoebe,” ait Ampycides, “si te coluique coloque,</span><span class="linebreak"></span>
<span class="line"><span class="br"></span><span class="lineNumber">351</span><span class="br"></span>da mihi, quod petitur, certo contingere telo!”</span><span class="linebreak"></span>
<span class="line">qua potuit, precibus deus adnuit: ictus ab illo est,</span><span class="linebreak"></span>
<span class="line">sed sine vulnere aper: ferrum Diana volanti</span><span class="linebreak"></span>
<span class="line">abstulerat iaculo; lignum sine acumine venit.</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>ira feri mota est, nec fulmine lenius arsit:</span><span class="linebreak"></span>
<span class="line">emicat ex oculis, spirat quoque pectore flamma,</span><span class="linebreak"></span>
<span class="line">utque volat moles adducto concita nervo,</span><span class="linebreak"></span>
<span class="line">cum petit aut muros aut plenas milite turres,</span><span class="linebreak"></span>
<span class="line">in iuvenes certo sic impete vulnificus sus</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>fertur et Hippalmon Pelagonaque, dextra tuentes</span><span class="linebreak"></span>
<span class="line">cornua, prosternit: socii rapuere iacentes;</span><span class="linebreak"></span>
<span class="line">at non letiferos effugit Enaesimus ictus</span><span class="linebreak"></span>
<span class="line">Hippocoonte satus: trepidantem et terga parantem</span><span class="linebreak"></span>
<span class="line">vertere succiso liquerunt poplite nervi.</span><span class="linebreak"></span>
</p>
</section><notes></notes></section>