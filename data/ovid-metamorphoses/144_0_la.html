<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="label"><span class="ac">Liber VI</span></span>
<p class="lineGroup">
<span class="line"><span class="sc">Praebverat</span> dictis Tritonia talibus aures</span><span class="linebreak"></span>
<span class="line">carminaque Aonidum iustamque probaverat iram;</span><span class="linebreak"></span>
<span class="line">tum secum: “laudare parum est, laudemur et ipsae</span><span class="linebreak"></span>
<span class="line">numina nec sperni sine poena nostra sinamus.”</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Maeoniaeque animum fatis intendit Arachnes,</span><span class="linebreak"></span>
<span class="line">quam sibi lanificae non cedere laudibus artis</span><span class="linebreak"></span>
<span class="line">audierat. non illa loco nec origine gentis</span><span class="linebreak"></span>
<span class="line">clara, sed arte fuit: pater huic Colophonius Idmon</span><span class="linebreak"></span>
<span class="line">Phocaico bibulas tinguebat murice lanas;</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>occiderat mater, sed et haec de plebe suoque</span><span class="linebreak"></span>
<span class="line">aequa viro fuerat; Lydas tamen illa per urbes</span><span class="linebreak"></span>
<span class="line">quaesierat studio nomen memorabile, quamvis</span><span class="linebreak"></span>
<span class="line">orta domo parva parvis habitabat Hypaepis.</span><span class="linebreak"></span>
<span class="line">huius ut adspicerent opus admirabile, saepe</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>deseruere sui nymphae vineta Timoli,</span><span class="linebreak"></span>
<span class="line">deseruere suas nymphae Pactolides undas.</span><span class="linebreak"></span>
<span class="line">nec factas solum vestes, spectare iuvabat</span><span class="linebreak"></span>
<span class="line">tum quoque, cum fierent: tantus decor adfuit arti,</span><span class="linebreak"></span>
<span class="line">sive rudem primos lanam glomerabat in orbes,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>seu digitis subigebat opus repetitaque longo</span><span class="linebreak"></span>
<span class="line">vellera mollibat nebulas aequantia tractu,</span><span class="linebreak"></span>
<span class="line">sive levi teretem versabat pollice fusum,</span><span class="linebreak"></span>
</p>
</section><notes></notes></section>