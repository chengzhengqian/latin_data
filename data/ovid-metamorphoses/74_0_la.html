<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">dicta Iovis firmat: gravius Saturnia iusto</span><span class="linebreak"></span>
<span class="line">nec pro materia fertur doluisse suique</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>iudicis aeterna damnavit lumina nocte;</span><span class="linebreak"></span>
<span class="line">at pater omnipotens (neque enim licet inrita cuiquam</span><span class="linebreak"></span>
<span class="line">facta dei fecisse deo) pro lumine adempto</span><span class="linebreak"></span>
<span class="line">scire futura dedit poenamque levavit honore.</span><span class="linebreak"></span>
<span class="line indent1">Ille per Aonias fama celeberrimus urbes</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>inreprehensa dabat populo responsa petenti;</span><span class="linebreak"></span>
<span class="line">prima fide vocisque ratae temptamina sumpsit</span><span class="linebreak"></span>
<span class="line">caerula Liriope, quam quondam flumine curvo</span><span class="linebreak"></span>
<span class="line">inplicuit clausaeque suis Cephisos in undis</span><span class="linebreak"></span>
<span class="line">vim tulit: enixa est utero pulcherrima pleno</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>infantem nymphe, iam tunc qui posset amari,</span><span class="linebreak"></span>
<span class="line">Narcissumque vocat. de quo consultus, an esset</span><span class="linebreak"></span>
<span class="line">tempora maturae visurus longa senectae,</span><span class="linebreak"></span>
<span class="line">fatidicus vates “si se non noverit” inquit.</span><span class="linebreak"></span>
<span class="line">vana diu visa est vox auguris: exitus illam</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>resque probat letique genus novitasque furoris.</span><span class="linebreak"></span>
<span class="line">namque ter ad quinos unum Cephisius annum</span><span class="linebreak"></span>
<span class="line">addiderat poteratque puer iuvenisque videri:</span><span class="linebreak"></span>
<span class="line">multi illum iuvenes, multae cupiere puellae;</span><span class="linebreak"></span>
<span class="line">sed fuit in tenera tam dura superbia forma,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>nulli illum iuvenes, nullae tetigere puellae.</span><span class="linebreak"></span>
<span class="line">adspicit hunc trepidos agitantem in retia cervos</span><span class="linebreak"></span>
<span class="line">vocalis nymphe, quae nec reticere loquenti</span><span class="linebreak"></span>
<span class="line">nec prior ipsa loqui didicit, resonabilis Echo.</span><span class="linebreak"></span>
<span class="line indent1">Corpus adhuc Echo, non vox erat et tamen usum</span><span class="linebreak"></span>
<span class="line">garrula non alium, quam nunc habet, oris habebat,</span><span class="linebreak"></span>
<span class="line"><span class="br"></span><span class="lineNumber">361</span><span class="br"></span>reddere de multis ut verba novissima posset.</span><span class="linebreak"></span>
<span class="line">fecerat hoc Iuno, quia, cum deprendere posset</span><span class="linebreak"></span>
</p>
</section><notes></notes></section>