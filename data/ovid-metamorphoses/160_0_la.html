<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">si modo des illis cultus similesque paratus.</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>non secus exarsit conspecta virgine Tereus,</span><span class="linebreak"></span>
<span class="line">quam si quis canis ignem supponat aristis</span><span class="linebreak"></span>
<span class="line">aut frondem positasque cremet faenilibus herbas.</span><span class="linebreak"></span>
<span class="line">digna quidem facies; sed et hunc innata libido</span><span class="linebreak"></span>
<span class="line">exstimulat, pronumque genus regionibus illis</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>in Venerem est: flagrat vitio gentisque suoque.</span><span class="linebreak"></span>
<span class="line">impetus est illi comitum corrumpere curam</span><span class="linebreak"></span>
<span class="line">nutricisque fidem nec non ingentibus ipsam</span><span class="linebreak"></span>
<span class="line">sollicitare datis totumque inpendere regnum</span><span class="linebreak"></span>
<span class="line">aut rapere et saevo raptam defendere bello;</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>et nihil est, quod non effreno captus amore</span><span class="linebreak"></span>
<span class="line">ausit, nec capiunt inclusas pectora flammas.</span><span class="linebreak"></span>
<span class="line">iamque moras male fert cupidoque revertitur ore</span><span class="linebreak"></span>
<span class="line">ad mandata Procnes et agit sua vota sub illa.</span><span class="linebreak"></span>
<span class="line">facundum faciebat amor, quotiensque rogabat</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>ulterius iusto, Procnen ita velle ferebat.</span><span class="linebreak"></span>
<span class="line">addidit et lacrimas, tamquam mandasset et illas.</span><span class="linebreak"></span>
<span class="line">pro superi, quantum mortalia pectora caecae</span><span class="linebreak"></span>
<span class="line">noctis habent! ipso sceleris molimine Tereus</span><span class="linebreak"></span>
<span class="line">creditur esse pius laudemque a crimine sumit.</span><span class="linebreak"></span>
<span class="line">quid, quod idem Philomela cupit, patriosque lacertis</span><span class="linebreak"></span>
<span class="line"><span class="br"></span><span class="lineNumber">476</span><span class="br"></span>blanda tenens umeros, ut eat visura sororem,</span><span class="linebreak"></span>
<span class="line">perque suam contraque suam petit ipsa salutem.</span><span class="linebreak"></span>
<span class="line">spectat eam Tereus praecontrectatque videndo</span><span class="linebreak"></span>
<span class="line">osculaque et collo circumdata bracchia cernens</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>omnia pro stimulis facibusque ciboque furoris</span><span class="linebreak"></span>
<span class="line">accipit, et quotiens amplectitur illa parentem,</span><span class="linebreak"></span>
<span class="line">esse parens vellet: neque enim minus inpius esset.</span><span class="linebreak"></span>
</p>
</section><notes></notes></section>