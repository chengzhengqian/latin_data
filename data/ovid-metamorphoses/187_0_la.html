<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">445</span><span class="br"></span>terra negat sedem, sedem negat ossibus unda;</span><span class="linebreak"></span>
<span class="line">quae iactata diu fertur durasse vetustas</span><span class="linebreak"></span>
<span class="line">in scopulos: scopulis nomen Scironis inhaeret.</span><span class="linebreak"></span>
<span class="line">si titulos annosque tuos numerare velimus,</span><span class="linebreak"></span>
<span class="line">facta prement annos. pro te, fortissime, vota</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>publica suscipimus, Bacchi tibi sumimus haustus.‚Äù</span><span class="linebreak"></span>
<span class="line">consonat adsensu populi precibusque faventum</span><span class="linebreak"></span>
<span class="line">regia, nec tota tristis locus ullus in urbe est.</span><span class="linebreak"></span>
<span class="line indent1">Nec tamen (usque adeo nulla est sincera voluptas,</span><span class="linebreak"></span>
<span class="line">sollicitumque aliquid laetis intervenit) Aegeus</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>gaudia percepit nato secura recepto:</span><span class="linebreak"></span>
<span class="line">bella parat Minos; qui quamquam milite, quamquam</span><span class="linebreak"></span>
<span class="line">classe valet, patria tamen est firmissimus ira</span><span class="linebreak"></span>
<span class="line">Androgeique necem iustis ulciscitur armis.</span><span class="linebreak"></span>
<span class="line">ante tamen bello vires adquirit amicas,</span><span class="linebreak"></span>
<span class="line">quaque potens habitus volucri freta classe pererrat:</span><span class="linebreak"></span>
<span class="line"><span class="br"></span><span class="lineNumber">461</span><span class="br"></span>hinc Anaphen sibi iungit et Astypaleia regna,</span><span class="linebreak"></span>
<span class="line">(promissis Anaphen, regna Astypaleia bello);</span><span class="linebreak"></span>
<span class="line">hinc humilem Myconon cretosaque rura Cimoli</span><span class="linebreak"></span>
<span class="line">florentemque thymo Syron planamque Seriphon</span><span class="linebreak"></span>
<span class="line">marmoreamque Paron, quamque inpia prodidit Arne</span><span class="linebreak"></span>
<span class="line"><span class="br"></span><span class="lineNumber">466</span><span class="br"></span>Siphnon et accepto, quod avara poposcerat, auro</span><span class="linebreak"></span>
<span class="line">mutata est in avem, quae nunc quoque diligit aurum,</span><span class="linebreak"></span>
<span class="line">nigra pedes, nigris velata monedula pennis.</span><span class="linebreak"></span>
<span class="line indent1">At non Oliaros Didymeque et Tenos et Andros</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>et Gyaros nitidaeque ferax Peparethos olivae</span><span class="linebreak"></span>
<span class="line">Cnosiacas iuvere rates; latere inde sinistro</span><span class="linebreak"></span>
<span class="line">Oenopiam Minos petit, Aeacideia regna:</span><span class="linebreak"></span>
<span class="line">Oenopiam veteres adpellavere, sed ipse</span><span class="linebreak"></span>
<span class="line">Aeacus Aeginam genetricis nomine dixit.</span><span class="linebreak"></span>
</p>
</section><notes></notes></section>