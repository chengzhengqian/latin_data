<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">insilit huc, mirumque fuit potuisse: volabat</span><span class="linebreak"></span>
<span class="line">percutiensque levem modo natis aera pennis</span><span class="linebreak"></span>
<span class="line">stringebat summas ales miserabilis undas,</span><span class="linebreak"></span>
<span class="line">dumque volat, maesto similem plenumque querellae</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>ora dedere sonum tenui crepitantia rostro.</span><span class="linebreak"></span>
<span class="line">ut vero tetigit mutum et sine sanguine corpus,</span><span class="linebreak"></span>
<span class="line">dilectos artus amplexa recentibus alis</span><span class="linebreak"></span>
<span class="line">frigida nequiquam duro dedit oscula rostro.</span><span class="linebreak"></span>
<span class="line">senserit hoc Ceyx, an vultum motibus undae</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>tollere sit visus, populus dubitabat, at ille</span><span class="linebreak"></span>
<span class="line">senserat: et tandem, superis miserantibus, ambo</span><span class="linebreak"></span>
<span class="line">alite mutantur; fatis obnoxius isdem</span><span class="linebreak"></span>
<span class="line">tunc quoque mansit amor nec coniugiale solutum</span><span class="linebreak"></span>
<span class="line">foedus in alitibus: coeunt fiuntque parentes,</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>perque dies placidos hiberno tempore septem</span><span class="linebreak"></span>
<span class="line">incubat Alcyone pendentibus aequore nidis.</span><span class="linebreak"></span>
<span class="line">tunc iacet unda maris: ventos custodit et arcet</span><span class="linebreak"></span>
<span class="line">Aeolus egressu praestatque nepotibus aequor.</span><span class="linebreak"></span>
<span class="line indent1">Hos aliquis senior iunctim freta lata volantes</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>spectat et ad finem servatos laudat amores:</span><span class="linebreak"></span>
<span class="line">proximus, aut idem, si fors tulit, “hic quoque,” dixit</span><span class="linebreak"></span>
<span class="line">“quem mare carpentem substrictaque crura gerentem</span><span class="linebreak"></span>
<span class="line">aspicis,” (ostendens spatiosum in guttura mergum)</span><span class="linebreak"></span>
<span class="line">“regia progenies, et si descendere ad ipsum</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>ordine perpetuo quaeris, sunt huius origo</span><span class="linebreak"></span>
<span class="line">Ilus et Assaracus raptusque Iovi Ganymedes</span><span class="linebreak"></span>
<span class="line">Laomedonque senex Priamusque novissima Troiae</span><span class="linebreak"></span>
<span class="line">tempora sortitus; frater fuit Hectoris iste:</span><span class="linebreak"></span>
<span class="line">qui nisi sensisset prima nova fata iuventa,</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>forsitan inferius non Hectore nomen haberet,</span><span class="linebreak"></span>
</p>
</section><notes></notes></section>