<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Ut semel inposita est pictae Philomela carinae,</span><span class="linebreak"></span>
<span class="line">admotumque fretum remis tellusque repulsa est,</span><span class="linebreak"></span>
<span class="line">“vicimus!” exclamat, “mecum mea vota feruntur!”</span><span class="linebreak"></span>
<span class="line">exsultatque et vix animo sua gaudia differt</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>barbarus et nusquam lumen detorquet ab illa,</span><span class="linebreak"></span>
<span class="line">non aliter quam cum pedibus praedator obuncis</span><span class="linebreak"></span>
<span class="line">deposuit nido leporem Iovis ales in alto;</span><span class="linebreak"></span>
<span class="line">nulla fuga est capto, spectat sua praemia raptor.</span><span class="linebreak"></span>
<span class="line indent1">Iamque iter effectum, iamque in sua litora fessis</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>puppibus exierant, cum rex Pandione natam</span><span class="linebreak"></span>
<span class="line">in stabula alta trahit, silvis obscura vetustis,</span><span class="linebreak"></span>
<span class="line">atque ibi pallentem trepidamque et cuncta timentem</span><span class="linebreak"></span>
<span class="line">et iam cum lacrimis, ubi sit germana, rogantem</span><span class="linebreak"></span>
<span class="line">includit fassusque nefas et virginem et unam</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>vi superat frustra clamato saepe parente,</span><span class="linebreak"></span>
<span class="line">saepe sorore sua, magnis super omnia divis.</span><span class="linebreak"></span>
<span class="line">illa tremit velut agna pavens, quae saucia cani</span><span class="linebreak"></span>
<span class="line">ore excussa lupi nondum sibi tuta videtur,</span><span class="linebreak"></span>
<span class="line">utque columba suo madefactis sanguine plumis</span><span class="linebreak"></span>
<span class="line">horret adhuc avidosque timet, quibus haeserat, ungues.</span><span class="linebreak"></span>
<span class="line"><span class="br"></span><span class="lineNumber">531</span><span class="br"></span>mox ubi mens rediit, passos laniata capillos,</span><span class="linebreak"></span>
<span class="line">lugenti similis caesis plangore lacertis</span><span class="linebreak"></span>
<span class="line">intendens palmas “o diris barbare factis,</span><span class="linebreak"></span>
<span class="line">o crudelis” ait, “nec te mandata parentis</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>cum lacrimis movere piis nec cura sororis</span><span class="linebreak"></span>
<span class="line">nec mea virginitas nec coniugialia iura?</span><span class="linebreak"></span>
<span class="line">omnia turbasti; paelex ego facta sororis,</span><span class="linebreak"></span>
<span class="line">tu geminus coniunx, hostis mihi debita Procne!</span><span class="linebreak"></span>
</p>
</section><notes></notes></section>