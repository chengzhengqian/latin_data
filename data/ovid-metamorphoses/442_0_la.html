<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">templa parentis init flavum tangentia litus.</span><span class="linebreak"></span>
<span class="line">aequore placato patrias Epidaurius aras</span><span class="linebreak"></span>
<span class="line">linquit et hospitio iuncti sibi numinis usus</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>litoream tractu squamae crepitantis harenam</span><span class="linebreak"></span>
<span class="line">sulcat et innixus moderamine navis in alta</span><span class="linebreak"></span>
<span class="line">puppe caput posuit, donec Castrumque sacrasque</span><span class="linebreak"></span>
<span class="line">Lavini sedes Tiberinaque ad ostia venit.</span><span class="linebreak"></span>
<span class="line">huc omnis populi passim matrumque patrumque</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>obvia turba ruit, quaeque ignes, Troica, servant,</span><span class="linebreak"></span>
<span class="line">Vesta, tuos, laetoque deum clamore salutant.</span><span class="linebreak"></span>
<span class="line">quaque per adversas navis cita ducitur undas,</span><span class="linebreak"></span>
<span class="line">tura super ripas aris ex ordine factis</span><span class="linebreak"></span>
<span class="line">parte ab utraque sonant et odorant aera fumis,</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>ictaque coniectos incalfacit hostia cultros.</span><span class="linebreak"></span>
<span class="line">iamque caput rerum, Romanam intraverat urbem:</span><span class="linebreak"></span>
<span class="line">erigitur serpens summoque acclinia malo</span><span class="linebreak"></span>
<span class="line">colla movet sedesque sibi circumspicit aptas.</span><span class="linebreak"></span>
<span class="line">scinditur in geminas partes circumfluus amnis</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>(Insula nomen habet) laterumque a parte duorum</span><span class="linebreak"></span>
<span class="line">porrigit aequales media tellure lacertos:</span><span class="linebreak"></span>
<span class="line">huc se de Latia pinu Phoebeius anguis</span><span class="linebreak"></span>
<span class="line">contulit et finem specie caeleste resumpta</span><span class="linebreak"></span>
<span class="line">luctibus inposuit venitque salutifer urbi.</span><span class="linebreak"></span>
<span class="line indent1"><span class="br"></span><span class="lineNumber">745</span><span class="br"></span>Hic tamen accessit delubris advena nostris:</span><span class="linebreak"></span>
<span class="line">Caesar in urbe sua deus est; quem Marte togaque</span><span class="linebreak"></span>
<span class="line">praecipuum non bella magis finita triumphis</span><span class="linebreak"></span>
<span class="line">resque domi gestae properataque gloria rerum</span><span class="linebreak"></span>
<span class="line">in sidus vertere novum stellamque comantem,</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>quam sua progenies; neque enim de Caesaris actis</span><span class="linebreak"></span>
</p>
</section><notes></notes></section>