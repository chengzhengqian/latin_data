<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cursibus obliquis inter tua regna fluentum.</span><span class="linebreak"></span>
<span class="line">nec gener externis hospes tibi missus ab oris,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>sed popularis ero et rerum pars una tuarum.</span><span class="linebreak"></span>
<span class="line">tantum ne noceat, quod me nec regia Iuno</span><span class="linebreak"></span>
<span class="line">odit, et omnis abest iussorum poena laborum.</span><span class="linebreak"></span>
<span class="line">nam, quo te iactas, Alcmena nate, creatum,</span><span class="linebreak"></span>
<span class="line">Iuppiter aut falsus pater est, aut crimine verus.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>matris adulterio patrem petis. elige, fictum</span><span class="linebreak"></span>
<span class="line">esse Iovem malis, an te per dedecus ortum.’</span><span class="linebreak"></span>
<span class="line">talia dicentem iamdudum lumine torvo</span><span class="linebreak"></span>
<span class="line">spectat, et accensae non fortiter imperat irae,</span><span class="linebreak"></span>
<span class="line">verbaque tot reddit: ‘melior mihi dextera lingua.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>dummodo pugnando superem, tu vince loquendo’</span><span class="linebreak"></span>
<span class="line">congrediturque ferox. puduit modo magna locutum</span><span class="linebreak"></span>
<span class="line">cedere: reieci viridem de corpore vestem,</span><span class="linebreak"></span>
<span class="line">bracchiaque opposui, tenuique a pectore varas</span><span class="linebreak"></span>
<span class="line">in statione manus et pugnae membra paravi.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>ille cavis hausto spargit me pulvere palmis,</span><span class="linebreak"></span>
<span class="line">inque vicem fulvae tactu flavescit harenae.</span><span class="linebreak"></span>
<span class="line">et modo cervicem, modo crura, modo illa captat,</span><span class="linebreak"></span>
<span class="line">aut captare putes, omnique a parte lacessit.</span><span class="linebreak"></span>
<span class="line">me mea defendit gravitas frustraque petebar;</span><span class="linebreak"></span>
<span class="line">haud secus ac moles, magno quam murmure fluctus</span><span class="linebreak"></span>
<span class="line"><span class="br"></span><span class="lineNumber">41</span><span class="br"></span>oppugnant; manet illa, suoque est pondere tuta.</span><span class="linebreak"></span>
<span class="line">digredimur paulum, rursusque ad bella coimus,</span><span class="linebreak"></span>
<span class="line">inque gradu stetimus, certi non cedere, eratque</span><span class="linebreak"></span>
<span class="line">cum pede pes iunctus, totoque ego pectore pronus</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>et digitos digitis et frontem fronte premebam.</span><span class="linebreak"></span>
<span class="line">non aliter vidi fortes concurrere tauros,</span><span class="linebreak"></span>
</p>
</section><notes></notes></section>