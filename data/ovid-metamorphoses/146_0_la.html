<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">50</span><span class="br"></span>perstat in incepto stolidaeque cupidine palmae</span><span class="linebreak"></span>
<span class="line">in sua fata ruit; neque enim Iove nata recusat</span><span class="linebreak"></span>
<span class="line">nec monet ulterius nec iam certamina differt.</span><span class="linebreak"></span>
<span class="line">haud mora, constituunt diversis partibus ambae</span><span class="linebreak"></span>
<span class="line">et gracili geminas intendunt stamine telas:</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>tela iugo vincta est, stamen secernit harundo,</span><span class="linebreak"></span>
<span class="line">inseritur medium radiis subtemen acutis,</span><span class="linebreak"></span>
<span class="line">quod digiti expediunt, atque inter stamina ductum</span><span class="linebreak"></span>
<span class="line">percusso paviunt insecti pectine dentes.</span><span class="linebreak"></span>
<span class="line">utraque festinant cinctaeque ad pectora vestes</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>bracchia docta movent, studio fallente laborem.</span><span class="linebreak"></span>
<span class="line">illic et Tyrium quae purpura sensit aenum</span><span class="linebreak"></span>
<span class="line">texitur et tenues parvi discriminis umbrae;</span><span class="linebreak"></span>
<span class="line">qualis ab imbre solent percussis solibus arcus</span><span class="linebreak"></span>
<span class="line">inficere ingenti longum curvamine caelum;</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>in quo diversi niteant cum mille colores,</span><span class="linebreak"></span>
<span class="line">transitus ipse tamen spectantia lumina fallit:</span><span class="linebreak"></span>
<span class="line">usque adeo, quod tangit, idem est; tamen ultima</span><span class="linebreak"></span>
<span class="line indent2">distant.</span><span class="linebreak"></span>
<span class="line">illic et lentum filis inmittitur aurum</span><span class="linebreak"></span>
<span class="line">et vetus in tela deducitur argumentum.</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>Cecropia Pallas scopulum Mavortis in arce</span><span class="linebreak"></span>
<span class="line">pingit et antiquam de terrae nomine litem.</span><span class="linebreak"></span>
<span class="line">bis sex caelestes medio Iove sedibus altis</span><span class="linebreak"></span>
<span class="line">augusta gravitate sedent; sua quemque deorum</span><span class="linebreak"></span>
<span class="line">inscribit facies: Iovis est regalis imago;</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>stare deum pelagi longoque ferire tridente</span><span class="linebreak"></span>
<span class="line">aspera saxa facit, medioque e vulnere saxi</span><span class="linebreak"></span>
<span class="line">exsiluisse fretum, quo pignore vindicet urbem;</span><span class="linebreak"></span>
<span class="line">at sibi dat clipeum, dat acutae cuspidis hastam,</span><span class="linebreak"></span>
</p>
</section><notes></notes></section>