<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">110</span><span class="br"></span>tollit humo saxum: saxum quoque palluit auro;</span><span class="linebreak"></span>
<span class="line">contigit et glaebam: contactu glaeba potenti</span><span class="linebreak"></span>
<span class="line">massa fit; arentis Cereris decerpsit aristas:</span><span class="linebreak"></span>
<span class="line">aurea messis erat; demptum tenet arbore pomum:</span><span class="linebreak"></span>
<span class="line">Hesperidas donasse putes; si postibus altis</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>admovit digitos, postes radiare videntur;</span><span class="linebreak"></span>
<span class="line">ille etiam liquidis palmas ubi laverat undis,</span><span class="linebreak"></span>
<span class="line">unda fluens palmis Danaen eludere posset;</span><span class="linebreak"></span>
<span class="line">vix spes ipse suas animo capit aurea fingens</span><span class="linebreak"></span>
<span class="line">omnia. gaudenti mensas posuere ministri</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>exstructas dapibus nec tostae frugis egentes:</span><span class="linebreak"></span>
<span class="line">tum vero, sive ille sua Cerealia dextra</span><span class="linebreak"></span>
<span class="line">munera contigerat, Cerealia dona rigebant,</span><span class="linebreak"></span>
<span class="line">sive dapes avido convellere dente parabat,</span><span class="linebreak"></span>
<span class="line">lammina fulva dapes admoto dente premebat;</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>miscuerat puris auctorem muneris undis:</span><span class="linebreak"></span>
<span class="line">fusile per rictus aurum fluitare videres.</span><span class="linebreak"></span>
<span class="line indent1">Attonitus novitate mali divesque miserque</span><span class="linebreak"></span>
<span class="line">effugere optat opes et quae modo voverat, odit.</span><span class="linebreak"></span>
<span class="line">copia nulla famem relevat; sitis arida guttur</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>urit, et inviso meritus torquetur ab auro</span><span class="linebreak"></span>
<span class="line">ad caelumque manus et splendida bracchia tollens</span><span class="linebreak"></span>
<span class="line">“da veniam, Lenaee pater! peccavimus” inquit,</span><span class="linebreak"></span>
<span class="line">“sed miserere, precor, speciosoque eripe damno!”</span><span class="linebreak"></span>
<span class="line">mite deum numen: Bacchus peccasse fatentem</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>restituit pactique fide data munera solvit</span><span class="linebreak"></span>
<span class="line">“ne” ve “male optato maneas circumlitus auro,</span><span class="linebreak"></span>
</p>
</section><notes></notes></section>