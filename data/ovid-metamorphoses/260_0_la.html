<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sollicitat precibus, ne spem sibi ponat in arto.</span><span class="linebreak"></span>
<span class="line">certa sua est Ligdo sententia. iamque ferendo</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>vix erat illa gravem maturo pondere ventrem,</span><span class="linebreak"></span>
<span class="line">cum medio noctis spatio sub imagine somni</span><span class="linebreak"></span>
<span class="line">Inachis ante torum, pompa comitata sacrorum,</span><span class="linebreak"></span>
<span class="line">aut stetit aut visa est. inerant lunaria fronti</span><span class="linebreak"></span>
<span class="line">cornua cum spicis nitido flaventibus auro</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>et regale decus; cum qua latrator Anubis,</span><span class="linebreak"></span>
<span class="line">sanctaque Bubastis, variusque coloribus Apis,</span><span class="linebreak"></span>
<span class="line">quique premit vocem digitoque silentia suadet;</span><span class="linebreak"></span>
<span class="line">sistraque erant, numquamque satis quaesitus Osiris,</span><span class="linebreak"></span>
<span class="line">plenaque somniferis serpens peregrina venenis.</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>tum velut excussam somno et manifesta videntem</span><span class="linebreak"></span>
<span class="line">sic adfata dea est: “pars o Telethusa mearum,</span><span class="linebreak"></span>
<span class="line">pone graves curas, mandataque falle mariti.</span><span class="linebreak"></span>
<span class="line">nec dubita, cum te partu Lucina levarit,</span><span class="linebreak"></span>
<span class="line">tollere quicquid erit. dea sum auxiliaris opemque</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>exorata fero; nec te coluisse quereris</span><span class="linebreak"></span>
<span class="line">ingratum numen.” monuit, thalamoque recessit.</span><span class="linebreak"></span>
<span class="line">laeta toro surgit, purasque ad sidera supplex</span><span class="linebreak"></span>
<span class="line">Cressa manus tollens, rata sint sua visa, precatur.</span><span class="linebreak"></span>
<span class="line indent1">Ut dolor increvit, seque ipsum pondus in auras</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>expulit, et nata est ignaro femina patre,</span><span class="linebreak"></span>
<span class="line">iussit ali mater puerum mentita. fidemque</span><span class="linebreak"></span>
<span class="line">res habuit, neque erat ficti nisi conscia nutrix.</span><span class="linebreak"></span>
</p>
</section><notes></notes></section>