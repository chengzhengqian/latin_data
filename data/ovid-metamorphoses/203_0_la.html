<section class="div1 language" lang="la"><header><hgroup><h1>Ovid</h1></hgroup></header><section class="div2">
<span class="label"><span class="ac">Liber VIII</span></span>
<p class="lineGroup">
<span class="line"><span class="sc">Iam</span> nitidum retegente diem noctisque fugante</span><span class="linebreak"></span>
<span class="line">tempora Lucifero cadit Eurus, et umida surgunt</span><span class="linebreak"></span>
<span class="line">nubila: dant placidi cursum redeuntibus Austri</span><span class="linebreak"></span>
<span class="line">Aeacidis Cephaloque; quibus feliciter acti</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ante exspectatum portus tenuere petitos.</span><span class="linebreak"></span>
<span class="line">interea Minos Lelegeia litora vastat</span><span class="linebreak"></span>
<span class="line">praetemptatque sui vires Mavortis in urbe</span><span class="linebreak"></span>
<span class="line">Alcathoi, quam Nisus habet, cui splendidus ostro</span><span class="linebreak"></span>
<span class="line">inter honoratos medioque in vertice canos</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>crinis inhaerebat, magni fiducia regni.</span><span class="linebreak"></span>
<span class="line indent1">Sexta resurgebant orientis cornua lunae,</span><span class="linebreak"></span>
<span class="line">et pendebat adhuc belli fortuna, diuque</span><span class="linebreak"></span>
<span class="line">inter utrumque volat dubiis Victoria pennis.</span><span class="linebreak"></span>
<span class="line">regia turris erat vocalibus addita muris,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>in quibus auratam proles Letoia fertur</span><span class="linebreak"></span>
<span class="line">deposuisse lyram: saxo sonus eius inhaesit.</span><span class="linebreak"></span>
<span class="line">saepe illuc solita est ascendere filia Nisi</span><span class="linebreak"></span>
<span class="line">et petere exiguo resonantia saxa lapillo,</span><span class="linebreak"></span>
<span class="line">tum cum pax esset; bello quoque saepe solebat</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>spectare ex illa rigidi certamina Martis,</span><span class="linebreak"></span>
<span class="line">iamque mora belli procerum quoque nomina norat</span><span class="linebreak"></span>
<span class="line">armaque equosque habitusque Cydoneasque</span><span class="linebreak"></span>
<span class="line indent2">pharetras;</span><span class="linebreak"></span>
</p>
</section><notes></notes></section>