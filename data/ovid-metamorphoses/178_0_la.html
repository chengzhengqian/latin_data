<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">solvit et in dura submisso poplite terra</span><span class="linebreak"></span>
<span class="line">“Nox” ait “arcanis fidissima, quaeque diurnis</span><span class="linebreak"></span>
<span class="line">aurea cum luna succeditis ignibus astra,</span><span class="linebreak"></span>
<span class="line">tuque, triceps Hecate, quae coeptis conscia nostris</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>adiutrixque venis cantusque artisque magorum,</span><span class="linebreak"></span>
<span class="line">quaeque magos, Tellus, pollentibus instruis herbis,</span><span class="linebreak"></span>
<span class="line">auraeque et venti montesque amnesque lacusque,</span><span class="linebreak"></span>
<span class="line">dique omnes nemorum, dique omnes noctis adeste,</span><span class="linebreak"></span>
<span class="line">quorum ope, cum volui, ripis mirantibus amnes</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>in fontes rediere suos, concussaque sisto,</span><span class="linebreak"></span>
<span class="line">stantia concutio cantu freta, nubila pello</span><span class="linebreak"></span>
<span class="line">nubilaque induco, ventos abigoque vocoque,</span><span class="linebreak"></span>
<span class="line">vipereas rumpo verbis et carmine fauces,</span><span class="linebreak"></span>
<span class="line">vivaque saxa sua convulsaque robora terra</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>et silvas moveo iubeoque tremescere montis</span><span class="linebreak"></span>
<span class="line">et mugire solum manesque exire sepulcris!</span><span class="linebreak"></span>
<span class="line">te quoque, Luna, traho, quamvis Temesaea labores</span><span class="linebreak"></span>
<span class="line">aera tuos minuant; currus quoque carmine nostro</span><span class="linebreak"></span>
<span class="line">pallet avi, pallet nostris Aurora venenis!</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>vos mihi taurorum flammas hebetastis et unco</span><span class="linebreak"></span>
<span class="line">inpatiens oneris collum pressistis aratro,</span><span class="linebreak"></span>
<span class="line">vos serpentigenis in se fera bella dedistis</span><span class="linebreak"></span>
<span class="line">custodemque rudem somni sopistis et aurum</span><span class="linebreak"></span>
<span class="line">vindice decepto Graias misistis in urbes:</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>nunc opus est sucis, per quos renovata senectus</span><span class="linebreak"></span>
<span class="line">in florem redeat primosque recolligat annos,</span><span class="linebreak"></span>
</p>
</section><notes></notes></section>