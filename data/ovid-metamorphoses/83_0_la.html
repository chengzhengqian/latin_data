<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">praeter aquas: unum hoc possum adpellare paternum.</span><span class="linebreak"></span>
<span class="line">mox ego, ne scopulis haererem semper in isdem,</span><span class="linebreak"></span>
<span class="line">addidici regimen dextra moderante carinae</span><span class="linebreak"></span>
<span class="line">flectere et Oleniae sidus pluviale capellae</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Taygetenque Hyadasque oculis Arctonque notavi</span><span class="linebreak"></span>
<span class="line">ventorumque domos et portus puppibus aptos.</span><span class="linebreak"></span>
<span class="line">forte petens Delum Chiae telluris ad oras</span><span class="linebreak"></span>
<span class="line">adplicor et dextris adducor litora remis</span><span class="linebreak"></span>
<span class="line">doque levis saltus udaeque inmittor harenae:</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>nox ibi consumpta est; aurora rubescere primo</span><span class="linebreak"></span>
<span class="line">coeperat: exsurgo laticesque inferre recentis</span><span class="linebreak"></span>
<span class="line">admoneo monstroque viam, quae ducat ad undas;</span><span class="linebreak"></span>
<span class="line">ipse quid aura mihi tumulo promittat ab alto</span><span class="linebreak"></span>
<span class="line">prospicio comitesque voco repetoque carinam.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>‘adsumus en’ inquit sociorum primus Opheltes,</span><span class="linebreak"></span>
<span class="line">utque putat, praedam deserto nactus in agro,</span><span class="linebreak"></span>
<span class="line">virginea puerum ducit per litora forma.</span><span class="linebreak"></span>
<span class="line">ille mero somnoque gravis titubare videtur</span><span class="linebreak"></span>
<span class="line">vixque sequi; specto cultum faciemque gradumque:</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>nil ibi, quod credi posset mortale, videbam.</span><span class="linebreak"></span>
<span class="line">et sensi et dixi sociis: ‘quod numen in isto</span><span class="linebreak"></span>
<span class="line">corpore sit, dubito; sed corpore numen in isto est!</span><span class="linebreak"></span>
<span class="line">quisquis es, o faveas nostrisque laboribus adsis;</span><span class="linebreak"></span>
<span class="line">his quoque des veniam!’ ‘pro nobis mitte precari!’</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Dictys ait, quo non alius conscendere summas</span><span class="linebreak"></span>
<span class="line">ocior antemnas prensoque rudente relabi.</span><span class="linebreak"></span>
<span class="line">hoc Libys, hoc flavus, prorae tutela, Melanthus,</span><span class="linebreak"></span>
<span class="line">hoc probat Alcimedon et, qui requiemque modumque</span><span class="linebreak"></span>
<span class="line">voce dabat remis, animorum hortator, Epopeus,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>hoc omnes alii: praedae tam caeca cupido est.</span><span class="linebreak"></span>
</p>
</section><notes></notes></section>