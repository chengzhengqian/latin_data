<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">mortis et officium commisso spondet amori.</span><span class="linebreak"></span>
<span class="line">extulit illa caput lacrimisque inplevit obortis</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>pectora nutricis conataque saepe fateri</span><span class="linebreak"></span>
<span class="line">saepe tenet vocem pudibundaque vestibus ora</span><span class="linebreak"></span>
<span class="line">texit et ‘o’ dixit ‘felicem coniuge matrem!’</span><span class="linebreak"></span>
<span class="line">hactenus, et gemuit. gelidus nutricis in artus</span><span class="linebreak"></span>
<span class="line">ossaque (sensit enim) penetrat tremor, albaque toto</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>vertice canities rigidis stetit hirta capillis,</span><span class="linebreak"></span>
<span class="line">multaque, ut excuteret diros, si posset, amores,</span><span class="linebreak"></span>
<span class="line">addidit. at virgo scit se non falsa moneri;</span><span class="linebreak"></span>
<span class="line">certa mori tamen est, si non potiatur amore.</span><span class="linebreak"></span>
<span class="line">‘vive,’ ait haec, ‘potiere tuo’—et, non ausa ‘parente’</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>dicere, conticuit promissaque numine firmat.</span><span class="linebreak"></span>
<span class="line indent1">“Festa piae Cereris celebrabant annua matres</span><span class="linebreak"></span>
<span class="line">illa, quibus nivea velatae corpora veste</span><span class="linebreak"></span>
<span class="line">primitias frugum dant spicea serta suarum</span><span class="linebreak"></span>
<span class="line">perque novem noctes Venerem tactusque viriles</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>in vetitis numerant: turba Cenchreis in illa</span><span class="linebreak"></span>
<span class="line">regis adest coniunx arcanaque sacra frequentat.</span><span class="linebreak"></span>
<span class="line">ergo legitima vacuus dum coniuge lectus,</span><span class="linebreak"></span>
<span class="line">nacta gravem vino Cinyran male sedula nutrix,</span><span class="linebreak"></span>
<span class="line">nomine mentito veros exponit amores</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>et faciem laudat; quaesitis virginis annis</span><span class="linebreak"></span>
<span class="line">‘par’ ait ‘est Myrrhae.’ quam postquam adducere</span><span class="linebreak"></span>
<span class="line indent2">iussa est</span><span class="linebreak"></span>
<span class="line">utque domum rediit, ‘gaude, mea’ dixit ‘alumna:</span><span class="linebreak"></span>
<span class="line">vicimus!’ infelix non toto pectore sentit</span><span class="linebreak"></span>
<span class="line">laetitiam virgo, praesagaque pectora maerent,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>sed tamen et gaudet: tanta est discordia mentis.</span><span class="linebreak"></span>
<span class="line indent1">“Tempus erat, quo cuncta silent, interque triones</span><span class="linebreak"></span>
<span class="line">flexerat obliquo plaustrum temone Bootes:</span><span class="linebreak"></span>
</p>
</section><notes></notes></section>