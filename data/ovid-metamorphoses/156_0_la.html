<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sidereo siccata sitim collegit ab aestu,</span><span class="linebreak"></span>
<span class="line">uberaque ebiberant avidi lactantia nati.</span><span class="linebreak"></span>
<span class="line">forte lacum mediocris aquae prospexit in imis</span><span class="linebreak"></span>
<span class="line">vallibus; agrestes illic fruticosa legebant</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>vimina cum iuncis gratamque paludibus ulvam;</span><span class="linebreak"></span>
<span class="line">accessit positoque genu Titania terram</span><span class="linebreak"></span>
<span class="line">pressit, ut hauriret gelidos potura liquores.</span><span class="linebreak"></span>
<span class="line">rustica turba vetat; dea sic adfata vetantis:</span><span class="linebreak"></span>
<span class="line">“quid prohibetis aquis? usus communis aquarum est.</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>nec solem proprium natura nec aera fecit</span><span class="linebreak"></span>
<span class="line">nec tenues undas: ad publica munera veni;</span><span class="linebreak"></span>
<span class="line">quae tamen ut detis, supplex peto. non ego nostros</span><span class="linebreak"></span>
<span class="line">abluere hic artus lassataque membra parabam,</span><span class="linebreak"></span>
<span class="line">sed relevare sitim. caret os umore loquentis,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>et fauces arent, vixque est via vocis in illis.</span><span class="linebreak"></span>
<span class="line">haustus aquae mihi nectar erit, vitamque fatebor</span><span class="linebreak"></span>
<span class="line">accepisse simul: vitam dederitis in unda.</span><span class="linebreak"></span>
<span class="line">hi quoque vos moveant, qui nostro bracchia tendunt</span><span class="linebreak"></span>
<span class="line">parva sinu,” et casu tendebant bracchia nati.</span><span class="linebreak"></span>
<span class="line">quem non blanda deae potuissent verba movere?</span><span class="linebreak"></span>
<span class="line"><span class="br"></span><span class="lineNumber">361</span><span class="br"></span>hi tamen orantem perstant prohibere minasque,</span><span class="linebreak"></span>
<span class="line">ni procul abscedat, conviciaque insuper addunt.</span><span class="linebreak"></span>
<span class="line">nec satis est, ipsos etiam pedibusque manuque</span><span class="linebreak"></span>
<span class="line">turbavere lacus imoque e gurgite mollem</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>huc illuc limum saltu movere maligno.</span><span class="linebreak"></span>
<span class="line">distulit ira sitim; neque enim iam filia Coei</span><span class="linebreak"></span>
<span class="line">supplicat indignis nec dicere sustinet ultra</span><span class="linebreak"></span>
<span class="line">verba minora dea tollensque ad sidera palmas</span><span class="linebreak"></span>
<span class="line">“aeternum stagno” dixit “vivatis in isto!”</span><span class="linebreak"></span>
</p>
</section><notes></notes></section>