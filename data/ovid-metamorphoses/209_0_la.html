<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">innumeras errore vias vixque ipse reverti</span><span class="linebreak"></span>
<span class="line">ad limen potuit: tanta est fallacia tecti.</span><span class="linebreak"></span>
<span class="line indent1">Quo postquam geminam tauri iuvenisque figuram</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>clausit, et Actaeo bis pastum sanguine monstrum</span><span class="linebreak"></span>
<span class="line">tertia sors annis domuit repetita novenis,</span><span class="linebreak"></span>
<span class="line">utque ope virginea nullis iterata priorum</span><span class="linebreak"></span>
<span class="line">ianua difficilis filo est inventa relecto,</span><span class="linebreak"></span>
<span class="line">protinus Aegides rapta Minoide Diam</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>vela dedit comitemque suam crudelis in illo</span><span class="linebreak"></span>
<span class="line">litore destituit; desertae et multa querenti</span><span class="linebreak"></span>
<span class="line">amplexus et opem Liber tulit, utque perenni</span><span class="linebreak"></span>
<span class="line">sidere clara foret, sumptam de fronte coronam</span><span class="linebreak"></span>
<span class="line">inmisit caelo: tenues volat illa per auras</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>dumque volat, gemmae nitidos vertuntur in ignes</span><span class="linebreak"></span>
<span class="line">consistuntque loco specie remanente coronae,</span><span class="linebreak"></span>
<span class="line">qui medius Nixique genu est Anguemque tenentis.</span><span class="linebreak"></span>
<span class="line indent1">Daedalus interea Creten longumque perosus</span><span class="linebreak"></span>
<span class="line">exilium tactusque loci natalis amore</span><span class="linebreak"></span>
<span class="line">clausus erat pelago. “terras licet” inquit “et undas</span><span class="linebreak"></span>
<span class="line"><span class="br"></span><span class="lineNumber">186</span><span class="br"></span>obstruat: et caelum certe patet; ibimus illac:</span><span class="linebreak"></span>
<span class="line">omnia possideat, non possidet aera Minos.”</span><span class="linebreak"></span>
<span class="line">dixit et ignotas animum dimittit in artes</span><span class="linebreak"></span>
<span class="line">naturamque novat. nam ponit in ordine pennas</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>a minima coeptas, longam breviore sequenti,</span><span class="linebreak"></span>
<span class="line">ut clivo crevisse putes: sic rustica quondam</span><span class="linebreak"></span>
<span class="line">fistula disparibus paulatim surgit avenis;</span><span class="linebreak"></span>
<span class="line">tum lino medias et ceris alligat imas</span><span class="linebreak"></span>
<span class="line">atque ita conpositas parvo curvamine flectit,</span><span class="linebreak"></span>
</p>
</section><notes></notes></section>