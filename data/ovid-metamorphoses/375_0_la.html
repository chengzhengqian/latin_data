<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">755</span><span class="br"></span>hunc ego, me Cyclops nulla cum fine petebat.</span><span class="linebreak"></span>
<span class="line">nec, si quaesieris, odium Cyclopis amorne</span><span class="linebreak"></span>
<span class="line">Acidis in nobis fuerit praesentior, edam:</span><span class="linebreak"></span>
<span class="line">par utrumque fuit. pro! quanta potentia regni</span><span class="linebreak"></span>
<span class="line">est, Venus alma, tui! nempe ille inmitis et ipsis</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>horrendus silvis et visus ab hospite nullo</span><span class="linebreak"></span>
<span class="line">inpune et magni cum dis contemptor Olympi,</span><span class="linebreak"></span>
<span class="line">quid sit amor, sentit validaque cupidine captus</span><span class="linebreak"></span>
<span class="line">uritur oblitus pecorum antrorumque suorum.</span><span class="linebreak"></span>
<span class="line">iamque tibi formae, iamque est tibi cura placendi,</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>iam rigidos pectis rastris, Polypheme, capillos,</span><span class="linebreak"></span>
<span class="line">iam libet hirsutam tibi falce recidere barbam</span><span class="linebreak"></span>
<span class="line">et spectare feros in aqua et conponere vultus.</span><span class="linebreak"></span>
<span class="line">caedis amor feritasque sitisque inmensa cruoris</span><span class="linebreak"></span>
<span class="line">cessant, et tutae veniuntque abeuntque carinae.</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>Telemus interea Siculam delatus ad Aetnen,</span><span class="linebreak"></span>
<span class="line">Telemus Eurymides, quem nulla fefellerat ales,</span><span class="linebreak"></span>
<span class="line">terribilem Polyphemon adit ‘lumen’ que, ‘quod unum</span><span class="linebreak"></span>
<span class="line">fronte geris media, rapiet tibi’ dixit ‘Ulixes.’</span><span class="linebreak"></span>
<span class="line">risit et ‘o vatum stolidissime, falleris,’ inquit,</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>‘altera iam rapuit.’ sic frustra vera monentem</span><span class="linebreak"></span>
<span class="line">spernit et aut gradiens ingenti litora passu</span><span class="linebreak"></span>
<span class="line">degravat, aut fessus sub opaca revertitur antra.</span><span class="linebreak"></span>
<span class="line">prominet in pontum cuneatus acumine longo</span><span class="linebreak"></span>
<span class="line">collis (utrumque latus circumfluit aequoris unda):</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>huc ferus adscendit Cyclops mediusque resedit;</span><span class="linebreak"></span>
<span class="line">lanigerae pecudes nullo ducente secutae.</span><span class="linebreak"></span>
<span class="line">cui postquam pinus, baculi quae praebuit usum,</span><span class="linebreak"></span>
<span class="line">ante pedes posita est antemnis apta ferendis</span><span class="linebreak"></span>
<span class="line">sumptaque harundinibus conpacta est fistula centum,</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>senserunt toti pastoria sibila montes,</span><span class="linebreak"></span>
</p>
</section><notes></notes></section>