<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">250</span><span class="br"></span>ire negabamus; sed tecta ignota subire</span><span class="linebreak"></span>
<span class="line">sorte sumus lecti: sors me fidumque Politen</span><span class="linebreak"></span>
<span class="line">Eurylochumque simul nimiique Elpenora vini</span><span class="linebreak"></span>
<span class="line">bisque novem socios Circaea ad moenia misit.</span><span class="linebreak"></span>
<span class="line">quae simul attigimus stetimusque in limine tecti,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>mille lupi mixtaeque lupis ursaeque leaeque</span><span class="linebreak"></span>
<span class="line">occursu fecere metum, sed nulla timenda</span><span class="linebreak"></span>
<span class="line">nullaque erat nostro factura in corpore vulnus;</span><span class="linebreak"></span>
<span class="line">quin etiam blandas movere per aera caudas</span><span class="linebreak"></span>
<span class="line">nostraque adulantes comitant vestigia, donec</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>excipiunt famulae perque atria marmore tecta</span><span class="linebreak"></span>
<span class="line">ad dominam ducunt: pulchro sedet illa recessu</span><span class="linebreak"></span>
<span class="line">sollemni solio pallamque induta nitentem</span><span class="linebreak"></span>
<span class="line">insuper aurato circumvelatur amictu.</span><span class="linebreak"></span>
<span class="line">Nereides nymphaeque simul, quae vellera motis</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>nulla trahunt digitis nec fila sequentia ducunt:</span><span class="linebreak"></span>
<span class="line">gramina disponunt sparsosque sine ordine flores</span><span class="linebreak"></span>
<span class="line">secernunt calathis variasque coloribus herbas;</span><span class="linebreak"></span>
<span class="line">ipsa, quod hae faciunt, opus exigit, ipsa, quis usus</span><span class="linebreak"></span>
<span class="line">quove sit in folio, quae sit concordia mixtis,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>novit et advertens pensas examinat herbas.</span><span class="linebreak"></span>
<span class="line">haec ubi nos vidit, dicta acceptaque salute</span><span class="linebreak"></span>
<span class="line">diffudit vultus et reddidit omina votis.</span><span class="linebreak"></span>
<span class="line">nec mora, misceri tosti iubet hordea grani</span><span class="linebreak"></span>
<span class="line">mellaque vimque meri cum lacte coagula passo,</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>quique sub hac lateant furtim dulcedine, sucos</span><span class="linebreak"></span>
<span class="line">adicit. accipimus sacra data pocula dextra.</span><span class="linebreak"></span>
<span class="line">quae simul arenti sitientes hausimus ore,</span><span class="linebreak"></span>
<span class="line">et tetigit summos virga dea dira capillos,</span><span class="linebreak"></span>
<span class="line">(et pudet et referam) saetis horrescere coepi,</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>nec iam posse loqui, pro verbis edere raucum</span><span class="linebreak"></span>
</p>
</section><notes></notes></section>