<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">erubuere genae, totoque recanduit ore,</span><span class="linebreak"></span>
<span class="line">utque solet ventis alimenta adsumere, quaeque</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>parva sub inducta latuit scintilla favilla</span><span class="linebreak"></span>
<span class="line">crescere et in veteres agitata resurgere vires,</span><span class="linebreak"></span>
<span class="line">sic iam lenis amor, iam quem languere putares,</span><span class="linebreak"></span>
<span class="line">ut vidit iuvenem, specie praesentis inarsit.</span><span class="linebreak"></span>
<span class="line">et casu solito formosior Aesone natus</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>illa luce fuit: posses ignoscere amanti.</span><span class="linebreak"></span>
<span class="line">spectat et in vultu veluti tum denique viso</span><span class="linebreak"></span>
<span class="line">lumina fixa tenet nec se mortalia demens</span><span class="linebreak"></span>
<span class="line">ora videre putat nec se declinat ab illo;</span><span class="linebreak"></span>
<span class="line">ut vero coepitque loqui dextramque prehendit</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>hospes et auxilium submissa voce rogavit</span><span class="linebreak"></span>
<span class="line">promisitque torum, lacrimis ait illa profusis:</span><span class="linebreak"></span>
<span class="line">“quid faciam, video: nec me ignorantia veri</span><span class="linebreak"></span>
<span class="line">decipiet, sed amor, servabere munere nostro,</span><span class="linebreak"></span>
<span class="line">servatus promissa dato!” per sacra triformis</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>ille deae lucoque foret quod numen in illo</span><span class="linebreak"></span>
<span class="line">perque patrem soceri cernentem cuncta futuri</span><span class="linebreak"></span>
<span class="line">eventusque suos et tanta pericula iurat:</span><span class="linebreak"></span>
<span class="line">creditus accepit cantatas protinus herbas</span><span class="linebreak"></span>
<span class="line">edidicitque usum laetusque in tecta recessit.</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>Postera depulerat stellas Aurora micantes:</span><span class="linebreak"></span>
<span class="line">conveniunt populi sacrum Mavortis in arvum</span><span class="linebreak"></span>
<span class="line">consistuntque iugis; medio rex ipse resedit</span><span class="linebreak"></span>
<span class="line">agmine purpureus sceptroque insignis eburno.</span><span class="linebreak"></span>
<span class="line">ecce adamanteis Vulcanum naribus efflant</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>aeripedes tauri, tactaeque vaporibus herbae</span><span class="linebreak"></span>
<span class="line">ardent, utque solent pleni resonare camini,</span><span class="linebreak"></span>
</p>
</section><notes></notes></section>