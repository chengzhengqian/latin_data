<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">belua puniceo mixtos cum sanguine fluctus</span><span class="linebreak"></span>
<span class="line">ore vomit: maduere graves adspergine pennae.</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>nec bibulis ultra Perseus talaribus ausus</span><span class="linebreak"></span>
<span class="line">credere conspexit scopulum, qui vertice summo</span><span class="linebreak"></span>
<span class="line">stantibus exstat aquis, operitur ab aequore moto.</span><span class="linebreak"></span>
<span class="line">nixus eo rupisque tenens iuga prima sinistra</span><span class="linebreak"></span>
<span class="line">ter quater exegit repetita per ilia ferrum.</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>litora cum plausu clamor superasque deorum</span><span class="linebreak"></span>
<span class="line">inplevere domos: gaudent generumque salutant</span><span class="linebreak"></span>
<span class="line">auxiliumque domus servatoremque fatentur</span><span class="linebreak"></span>
<span class="line">Cassiope Cepheusque pater; resoluta catenis</span><span class="linebreak"></span>
<span class="line">incedit virgo, pretiumque et causa laboris.</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>ipse manus hausta victrices abluit unda,</span><span class="linebreak"></span>
<span class="line">anguiferumque caput dura ne laedat harena,</span><span class="linebreak"></span>
<span class="line">mollit humum foliis natasque sub aequore virgas</span><span class="linebreak"></span>
<span class="line">sternit et inponit Phorcynidos ora Medusae.</span><span class="linebreak"></span>
<span class="line">virga recens bibulaque etiamnum viva medulla</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>vim rapuit monstri tactuque induruit huius</span><span class="linebreak"></span>
<span class="line">percepitque novum ramis et fronde rigorem.</span><span class="linebreak"></span>
<span class="line">at pelagi nymphae factum mirabile temptant</span><span class="linebreak"></span>
<span class="line">pluribus in virgis et idem contingere gaudent</span><span class="linebreak"></span>
<span class="line">seminaque ex illis iterant iactata per undas:</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>nunc quoque curaliis eadem natura remansit,</span><span class="linebreak"></span>
<span class="line">duritiam tacto capiant ut ab aere quodque</span><span class="linebreak"></span>
<span class="line">vimen in aequore erat, fiat super aequora saxum.</span><span class="linebreak"></span>
<span class="line indent1">Dis tribus ille focos totidem de caespite ponit,</span><span class="linebreak"></span>
<span class="line">laevum Mercurio, dextrum tibi, bellica virgo,</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>ara Iovis media est; mactatur vacca Minervae,</span><span class="linebreak"></span>
<span class="line">alipedi vitulus, taurus tibi, summe deorum,</span><span class="linebreak"></span>
</p>
</section><notes></notes></section>