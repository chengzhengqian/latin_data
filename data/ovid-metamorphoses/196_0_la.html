<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">mota dea est et ‘siste tuas, ingrate, querellas;</span><span class="linebreak"></span>
<span class="line">Procrin habe!’ dixit, ‘quod si mea provida mens est,</span><span class="linebreak"></span>
<span class="line">non habuisse voles.’ meque illi irata remisit.</span><span class="linebreak"></span>
<span class="line">cum redeo mecumque deae memorata retracto,</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>esse metus coepit, ne iura iugalia coniunx</span><span class="linebreak"></span>
<span class="line">non bene servasset: facies aetasque iubebat</span><span class="linebreak"></span>
<span class="line">credere adulterium, prohibebant credere mores;</span><span class="linebreak"></span>
<span class="line">sed tamen afueram, sed et haec erat, unde redibam,</span><span class="linebreak"></span>
<span class="line">criminis exemplum, sed cuncta timemus amantes.</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>quaerere, quod doleam, statuo donisque pudicam</span><span class="linebreak"></span>
<span class="line">sollicitare fidem; favet huic Aurora timori</span><span class="linebreak"></span>
<span class="line">inmutatque meam (videor sensisse) figuram.</span><span class="linebreak"></span>
<span class="line">Palladias ineo non cognoscendus Athenas</span><span class="linebreak"></span>
<span class="line">ingrediorque domum; culpa domus ipsa carebat</span><span class="linebreak"></span>
<span class="line">castaque signa dabat dominoque erat anxia rapto:</span><span class="linebreak"></span>
<span class="line"><span class="br"></span><span class="lineNumber">726</span><span class="br"></span>vix aditus per mille dolos ad Erecthida factus.</span><span class="linebreak"></span>
<span class="line">ut vidi, obstipui meditataque paene reliqui</span><span class="linebreak"></span>
<span class="line">temptamenta fide; male me, quin vera faterer,</span><span class="linebreak"></span>
<span class="line">continui, male, quin, et oportuit, oscula ferrem.</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>tristis erat (sed nulla tamen formosior illa</span><span class="linebreak"></span>
<span class="line">esse potest tristi) desiderioque dolebat</span><span class="linebreak"></span>
<span class="line">coniugis abrepti: tu collige, qualis in illa,</span><span class="linebreak"></span>
<span class="line">Phoce, decor fuerit, quam sic dolor ipse decebat!</span><span class="linebreak"></span>
<span class="line">quid referam, quotiens temptamina nostra pudici</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>reppulerint mores, quotiens ‘ego’ dixerit ‘uni</span><span class="linebreak"></span>
<span class="line">servor; ubicumque est, uni mea gaudia servo.’</span><span class="linebreak"></span>
<span class="line">cui non ista fide satis experientia sano</span><span class="linebreak"></span>
<span class="line">magna foret? non sum contentus et in mea pugno</span><span class="linebreak"></span>
</p>
</section><notes></notes></section>