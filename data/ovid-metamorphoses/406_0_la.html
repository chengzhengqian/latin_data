<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">615</span><span class="br"></span>cepit et in Tusci demersus fluminis undis</span><span class="linebreak"></span>
<span class="line">nomina fecit aquae; de quo Remulusque feroxque</span><span class="linebreak"></span>
<span class="line">Acrota sunt geniti. Remulus maturior annis</span><span class="linebreak"></span>
<span class="line">fulmineo periit, imitator fulminis, ictu.</span><span class="linebreak"></span>
<span class="line">fratre suo sceptrum moderatior Acrota forti</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>tradit Aventino, qui, quo regnarat, eodem</span><span class="linebreak"></span>
<span class="line">monte iacet positus tribuitque vocabula monti;</span><span class="linebreak"></span>
<span class="line">iamque Palatinae summam Proca gentis habebat.</span><span class="linebreak"></span>
<span class="line indent1">Rege sub hoc Pomona fuit, qua nulla Latinas</span><span class="linebreak"></span>
<span class="line">inter hamadryadas coluit sollertius hortos</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>nec fuit arborei studiosior altera fetus;</span><span class="linebreak"></span>
<span class="line">unde tenet nomen: non silvas illa nec amnes,</span><span class="linebreak"></span>
<span class="line">rus amat et ramos felicia poma ferentes;</span><span class="linebreak"></span>
<span class="line">nec iaculo gravis est, sed adunca dextera falce,</span><span class="linebreak"></span>
<span class="line">qua modo luxuriem premit et spatiantia passim</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>bracchia conpescit, fisso modo cortice virgam</span><span class="linebreak"></span>
<span class="line">inserit et sucos alieno praestat alumno;</span><span class="linebreak"></span>
<span class="line">nec sentire sitim patitur bibulaeque recurvas</span><span class="linebreak"></span>
<span class="line">radicis fibras labentibus inrigat undis.</span><span class="linebreak"></span>
<span class="line">hic amor, hoc studium, Veneris quoque nulla cupido</span><span class="linebreak"></span>
<span class="line indent2">est;</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>vim tamen agrestum metuens pomaria claudit</span><span class="linebreak"></span>
<span class="line">intus et accessus prohibet refugitque viriles.</span><span class="linebreak"></span>
<span class="line">quid non et Satyri, saltatibus apta iuventus,</span><span class="linebreak"></span>
<span class="line">fecere et pinu praecincti cornua Panes</span><span class="linebreak"></span>
<span class="line">Silvanusque, suis semper iuvenilior annis,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>quique deus fures vel falce vel inguine terret,</span><span class="linebreak"></span>
<span class="line">ut poterentur ea? sed enim superabat amando</span><span class="linebreak"></span>
<span class="line">hos quoque Vertumnus neque erat felicior illis.</span><span class="linebreak"></span>
<span class="line">o quotiens habitu duri messoris aristas</span><span class="linebreak"></span>
</p>
</section><notes></notes></section>