<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">411</span><span class="br"></span>id quoque, quod ventis animal nutritur et aura,</span><span class="linebreak"></span>
<span class="line">protinus adsimulat, tetigit quoscumque colores.</span><span class="linebreak"></span>
<span class="line">victa racemifero lyncas dedit India Baccho:</span><span class="linebreak"></span>
<span class="line">e quibus, ut memorant, quicquid vesica remisit,</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>vertitur in lapides et congelat aere tacto.</span><span class="linebreak"></span>
<span class="line">sic et curalium quo primum contigit auras</span><span class="linebreak"></span>
<span class="line">tempore, durescit: mollis fuit herba sub undis.</span><span class="linebreak"></span>
<span class="line indent1">“Desinet ante dies et in alto Phoebus anhelos</span><span class="linebreak"></span>
<span class="line">aequore tinguet equos, quam consequar omnia verbis</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>in species translata novas: sic tempora verti</span><span class="linebreak"></span>
<span class="line">cernimus atque illas adsumere robora gentes,</span><span class="linebreak"></span>
<span class="line">concidere has; sic magna fuit censuque virisque</span><span class="linebreak"></span>
<span class="line">perque decem potuit tantum dare sanguinis annos,</span><span class="linebreak"></span>
<span class="line">nunc humilis veteres tantummodo Troia ruinas</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>et pro divitiis tumulos ostendit avorum.</span><span class="linebreak"></span>
<span class="line">clara fuit Sparte, magnae viguere Mycenae,</span><span class="linebreak"></span>
<span class="line">nec non et Cecropis, nec non Amphionis arces.</span><span class="linebreak"></span>
<span class="line">vile solum Sparte est, altae cecidere Mycenae,</span><span class="linebreak"></span>
<span class="line">Oedipodioniae quid sunt, nisi nomina, Thebae?</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>quid Pandioniae restant, nisi nomen, Athenae?</span><span class="linebreak"></span>
<span class="line">nunc quoque Dardaniam fama est consurgere Romam,</span><span class="linebreak"></span>
<span class="line">Appenninigenae quae proxima Thybridis undis</span><span class="linebreak"></span>
<span class="line">mole sub ingenti rerum fundamina ponit:</span><span class="linebreak"></span>
<span class="line">haec igitur formam crescendo mutat et olim</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>inmensi caput orbis erit! sic dicere vates</span><span class="linebreak"></span>
<span class="line">faticinasque ferunt sortes, quantumque recordor,</span><span class="linebreak"></span>
<span class="line"><span class="br"></span><span class="lineNumber">438</span><span class="br"></span>Priamides Helenus flenti dubioque salutis</span><span class="linebreak"></span>
<span class="line"><span class="br"></span><span class="lineNumber">437</span><span class="br"></span>dixerat Aeneae, cum res Troiana labaret:</span><span class="linebreak"></span>
<span class="line">‘nate dea, si nota satis praesagia nostrae</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>mentis habes, non tota cadet te sospite Troia!</span><span class="linebreak"></span>
</p>
</section><notes></notes></section>