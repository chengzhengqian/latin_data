<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Hic dolor ante diem longaeque extrema senectae</span><span class="linebreak"></span>
<span class="line"><span class="br"></span><span class="lineNumber">676</span><span class="br"></span>tempora Tartareas Pandiona misit ad umbras.</span><span class="linebreak"></span>
<span class="line">sceptra loci rerumque capit moderamen Erectheus,</span><span class="linebreak"></span>
<span class="line">iustitia dubium validisne potentior armis.</span><span class="linebreak"></span>
<span class="line">quattuor ille quidem iuvenes totidemque crearat</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>femineae sortis, sed erat par forma duarum.</span><span class="linebreak"></span>
<span class="line">e quibus Aeolides Cephalus te coniuge felix,</span><span class="linebreak"></span>
<span class="line">Procri, fuit; Boreae Tereus Thracesque nocebant,</span><span class="linebreak"></span>
<span class="line">dilectaque diu caruit deus Orithyia,</span><span class="linebreak"></span>
<span class="line">dum rogat et precibus mavult quam viribus uti;</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>ast ubi blanditiis agitur nihil, horridus ira,</span><span class="linebreak"></span>
<span class="line">quae solita est illi nimiumque domestica vento,</span><span class="linebreak"></span>
<span class="line">“et merito!” dixit; “quid enim mea tela reliqui,</span><span class="linebreak"></span>
<span class="line">saevitiam et vires iramque animosque minaces,</span><span class="linebreak"></span>
<span class="line">admovique preces, quarum me dedecet usus?</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>apta mihi vis est: vi tristia nubila pello,</span><span class="linebreak"></span>
<span class="line">vi freta concutio nodosaque robora verto</span><span class="linebreak"></span>
<span class="line">induroque nives et terras grandine pulso;</span><span class="linebreak"></span>
<span class="line">idem ego, cum fratres caelo sum nactus aperto</span><span class="linebreak"></span>
<span class="line">(nam mihi campus is est), tanto molimine luctor,</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>ut medius nostris concursibus insonet aether</span><span class="linebreak"></span>
<span class="line">exsiliantque cavis elisi nubibus ignes;</span><span class="linebreak"></span>
<span class="line">idem ego, cum subii convexa foramina terrae</span><span class="linebreak"></span>
<span class="line">supposuique ferox imis mea terga cavernis,</span><span class="linebreak"></span>
<span class="line">sollicito manes totumque tremoribus orbem.</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>hac ope debueram thalamos petiisse, socerque</span><span class="linebreak"></span>
<span class="line">non orandus erat mihi sed faciendus Erectheus.”</span><span class="linebreak"></span>
</p>
</section><notes></notes></section>