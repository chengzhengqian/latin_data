<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nec coeptum dimittit iter dominoque iacentem</span><span class="linebreak"></span>
<span class="line">cum iuvene Haemonio vidisse Coronida narrat.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>laurea delapsa est audito crimine amantis,</span><span class="linebreak"></span>
<span class="line">et pariter vultusque deo plectrumque colorque</span><span class="linebreak"></span>
<span class="line">excidit, utque animus tumida fervebat ab ira,</span><span class="linebreak"></span>
<span class="line">arma adsueta capit flexumque a cornibus arcum</span><span class="linebreak"></span>
<span class="line">tendit et illa suo totiens cum pectore iuncta</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>indevitato traiecit pectora telo.</span><span class="linebreak"></span>
<span class="line">icta dedit gemitum tractoque a corpore ferro</span><span class="linebreak"></span>
<span class="line">candida puniceo perfudit membra cruore</span><span class="linebreak"></span>
<span class="line">et dixit: “potui poenas tibi, Phoebe, dedisse,</span><span class="linebreak"></span>
<span class="line">sed peperisse prius; duo nunc moriemur in una.”</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>hactenus, et pariter vitam cum sanguine fudit;</span><span class="linebreak"></span>
<span class="line">corpus inane animae frigus letale secutum est.</span><span class="linebreak"></span>
<span class="line indent1">Paenitet heu! sero poenae crudelis amantem,</span><span class="linebreak"></span>
<span class="line">seque, quod audierit, quod sic exarserit, odit;</span><span class="linebreak"></span>
<span class="line">odit avem, per quam crimen causamque dolendi</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>scire coactus erat, nec non arcumque manumque</span><span class="linebreak"></span>
<span class="line">odit cumque manu temeraria tela sagittas</span><span class="linebreak"></span>
<span class="line">conlapsamque fovet seraque ope vincere fata</span><span class="linebreak"></span>
<span class="line">nititur et medicas exercet inaniter artes.</span><span class="linebreak"></span>
<span class="line">quae postquam frustra temptata rogumque parari</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>vidit et arsuros supremis ignibus artus,</span><span class="linebreak"></span>
<span class="line">tum vero gemitus (neque enim caelestia tingui</span><span class="linebreak"></span>
<span class="line">ora licet lacrimis) alto de corde petitos</span><span class="linebreak"></span>
<span class="line">edidit, haud aliter quam cum spectante iuvenca</span><span class="linebreak"></span>
<span class="line">lactentis vituli dextra libratus ab aure</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>tempora discussit claro cava malleus ictu.</span><span class="linebreak"></span>
</p>
</section><notes></notes></section>