<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">arma aliena moves, quem forma precaria celat?’</span><span class="linebreak"></span>
<span class="line">dixerat, et summo digitorum vincula collo</span><span class="linebreak"></span>
<span class="line">inicit: angebar, ceu guttura forcipe pressus,</span><span class="linebreak"></span>
<span class="line">pollicibusque meas pugnabam evellere fauces.</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>sic quoque devicto restabat tertia tauri</span><span class="linebreak"></span>
<span class="line">forma trucis. tauro mutatus membra rebello.</span><span class="linebreak"></span>
<span class="line">induit ille toris a laeva parte lacertos,</span><span class="linebreak"></span>
<span class="line">admissumque trahens sequitur, depressaque dura</span><span class="linebreak"></span>
<span class="line">cornua figit humo, meque alta sternit harena.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>nec satis hoc fuerat: rigidum fera dextera cornu</span><span class="linebreak"></span>
<span class="line">dum tenet, infregit, truncaque a fronte revellit.</span><span class="linebreak"></span>
<span class="line">naides hoc, pomis et odoro flore repletum,</span><span class="linebreak"></span>
<span class="line">sacrarunt; divesque meo Bona Copia cornu est.”</span><span class="linebreak"></span>
<span class="line indent1">Dixerat: et nymphe ritu succincta Dianae,</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>una ministrarum, fusis utrimque capillis,</span><span class="linebreak"></span>
<span class="line">incessit totumque tulit praedivite cornu</span><span class="linebreak"></span>
<span class="line">autumnum et mensas, felicia poma, secundas.</span><span class="linebreak"></span>
<span class="line">lux subit; et primo feriente cacumina sole</span><span class="linebreak"></span>
<span class="line">discedunt iuvenes, neque enim dum flumina pacem</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>et placidos habeant lapsus totaeque residant</span><span class="linebreak"></span>
<span class="line">opperiuntur aquae. vultus Achelous agrestes</span><span class="linebreak"></span>
<span class="line">et lacerum cornu mediis caput abdidit undis.</span><span class="linebreak"></span>
<span class="line indent1">Huic tamen ablati doluit iactura decoris,</span><span class="linebreak"></span>
<span class="line">cetera sospes habet. capitis quoque fronde saligna</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>aut superinposita celatur harundine damnum.</span><span class="linebreak"></span>
<span class="line">at te, Nesse ferox, eiusdem virginis ardor</span><span class="linebreak"></span>
<span class="line">perdiderat volucri traiectum terga sagitta.</span><span class="linebreak"></span>
<span class="line">namque nova repetens patrios cum coniuge muros</span><span class="linebreak"></span>
</p>
</section><notes></notes></section>