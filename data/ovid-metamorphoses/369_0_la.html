<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tempora, palluerat, latuitque in nubibus aether.</span><span class="linebreak"></span>
<span class="line">at non inpositos supremis ignibus artus</span><span class="linebreak"></span>
<span class="line">sustinuit spectare parens, sed crine soluto</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>sicut erat, magni genibus procumbere non est</span><span class="linebreak"></span>
<span class="line">dedignata Iovis lacrimisque has addere voces:</span><span class="linebreak"></span>
<span class="line">“omnibus inferior, quas sustinet aureus aether,</span><span class="linebreak"></span>
<span class="line">(nam mihi sunt totum rarissima templa per orbem)</span><span class="linebreak"></span>
<span class="line">diva tamen, veni, non ut delubra diesque</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>des mihi sacrificos caliturasque ignibus aras:</span><span class="linebreak"></span>
<span class="line">si tamen adspicias, quantum tibi femina praestem,</span><span class="linebreak"></span>
<span class="line">tum cum luce nova noctis confinia servo,</span><span class="linebreak"></span>
<span class="line">praemia danda putes; sed non ea cura neque hic est</span><span class="linebreak"></span>
<span class="line">nunc status Aurorae, meritos ut poscat honores:</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Memnonis orba mei venio, qui fortia frustra</span><span class="linebreak"></span>
<span class="line">pro patruo tulit arma suo primisque sub annis</span><span class="linebreak"></span>
<span class="line">occidit a forti (sic vos voluistis) Achille.</span><span class="linebreak"></span>
<span class="line">da, precor, huic aliquem, solacia mortis, honorem,</span><span class="linebreak"></span>
<span class="line">summe deum rector, maternaque vulnera leni!”</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Iuppiter adnuerat, cum Memnonis arduus alto</span><span class="linebreak"></span>
<span class="line">corruit igne rogus, nigrique volumina fumi</span><span class="linebreak"></span>
<span class="line">infecere diem, veluti cum flumine Nais</span><span class="linebreak"></span>
<span class="line">exhalat nebulas, nec sol admittitur infra;</span><span class="linebreak"></span>
<span class="line">atra favilla volat glomerataque corpus in unum</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>densetur faciemque capit sumitque calorem</span><span class="linebreak"></span>
<span class="line">atque animam ex igni (levitas sua praebuit alas)</span><span class="linebreak"></span>
<span class="line">et primo similis volucri, mox vera volucris</span><span class="linebreak"></span>
<span class="line">insonuit pennis, pariter sonuere sorores</span><span class="linebreak"></span>
<span class="line">innumerae, quibus est eadem natalis origo,</span><span class="linebreak"></span>
</p>
</section><notes></notes></section>