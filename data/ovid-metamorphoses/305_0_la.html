<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">mille procos habuit, bis septem nubilis annis.</span><span class="linebreak"></span>
<span class="line">forte revertentes Phoebus Maiaque creatus,</span><span class="linebreak"></span>
<span class="line">ille suis Delphis, hic vertice Cyllenaeo,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>videre hanc pariter, pariter traxere colorem.</span><span class="linebreak"></span>
<span class="line">spem Veneris differt in tempora noctis Apollo;</span><span class="linebreak"></span>
<span class="line">non fert ille moras virgaque movente soporem</span><span class="linebreak"></span>
<span class="line">virginis os tangit: tactu iacet illa potenti</span><span class="linebreak"></span>
<span class="line">vimque dei patitur; nox caelum sparserat astris:</span><span class="linebreak"></span>
<span class="line">Phoebus anum simulat praereptaque gaudia sumit.</span><span class="linebreak"></span>
<span class="line"><span class="br"></span><span class="lineNumber">311</span><span class="br"></span>ut sua maturus conplevit tempora venter,</span><span class="linebreak"></span>
<span class="line">alipedis de stirpe dei versuta propago</span><span class="linebreak"></span>
<span class="line">nascitur Autolycus furtum ingeniosus ad omne,</span><span class="linebreak"></span>
<span class="line">candida de nigris et de candentibus atra</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>qui facere adsuerat, patriae non degener artis;</span><span class="linebreak"></span>
<span class="line">nascitur e Phoebo (namque est enixa gemellos)</span><span class="linebreak"></span>
<span class="line">carmine vocali clarus citharaque Philammon.</span><span class="linebreak"></span>
<span class="line">quid peperisse duos et dis placuisse duobus</span><span class="linebreak"></span>
<span class="line">et forti genitore et progenitore nitenti</span><span class="linebreak"></span>
<span class="line">esse satam prodest? an obest quoque gloria multis?</span><span class="linebreak"></span>
<span class="line"><span class="br"></span><span class="lineNumber">321</span><span class="br"></span>obfuit huic certe! quae se praeferre Dianae</span><span class="linebreak"></span>
<span class="line">sustinuit faciemque deae culpavit, at illi</span><span class="linebreak"></span>
<span class="line">ira ferox mota est ‘factis’ que ‘placebimus’ inquit.</span><span class="linebreak"></span>
<span class="line">nec mora, curvavit cornu nervoque sagittam</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>inpulit et meritam traiecit harundine linguam.</span><span class="linebreak"></span>
<span class="line">lingua tacet, nec vox temptataque verba sequuntur,</span><span class="linebreak"></span>
<span class="line">conantemque loqui cum sanguine vita reliquit;</span><span class="linebreak"></span>
<span class="line">quam miser amplexans ego tum patriumque dolorem</span><span class="linebreak"></span>
<span class="line"><span class="br"></span><span class="lineNumber">329</span><span class="br"></span>corde tuli fratrique pio solacia dixi,</span><span class="linebreak"></span>
<span class="line">quae pater haut aliter quam cautes murmura ponti</span><span class="linebreak"></span>
</p>
</section><notes></notes></section>