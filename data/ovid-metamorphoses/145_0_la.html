<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">seu pingebat acu; scires a Pallade doctam.</span><span class="linebreak"></span>
<span class="line">quod tamen ipsa negat tantaque offensa magistra</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>“certet” ait “mecum: nihil est, quod victa recusem!”</span><span class="linebreak"></span>
<span class="line indent1">Pallas anum simulat: falsosque in tempora canos</span><span class="linebreak"></span>
<span class="line">addit et infirmos, baculo quos sustinet, artus.</span><span class="linebreak"></span>
<span class="line">tum sic orsa loqui “non omnia grandior aetas,</span><span class="linebreak"></span>
<span class="line">quae fugiamus, habet: seris venit usus ab annis.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>consilium ne sperne meum: tibi fama petatur</span><span class="linebreak"></span>
<span class="line">inter mortales faciendae maxima lanae;</span><span class="linebreak"></span>
<span class="line">cede deae veniamque tuis, temeraria, dictis</span><span class="linebreak"></span>
<span class="line">supplice voce roga: veniam dabit illa roganti.”</span><span class="linebreak"></span>
<span class="line">adspicit hanc torvis inceptaque fila relinquit</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>vixque manum retinens confessaque vultibus iram</span><span class="linebreak"></span>
<span class="line">talibus obscuram resecuta est Pallada dictis:</span><span class="linebreak"></span>
<span class="line">“mentis inops longaque venis confecta senecta,</span><span class="linebreak"></span>
<span class="line">et nimium vixisse diu nocet. audiat istas,</span><span class="linebreak"></span>
<span class="line">si qua tibi nurus est, si qua est tibi filia, voces;</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>consilii satis est in me mihi, neve monendo</span><span class="linebreak"></span>
<span class="line">profecisse putes, eadem est sententia nobis.</span><span class="linebreak"></span>
<span class="line">cur non ipsa venit? cur haec certamina vitat?”</span><span class="linebreak"></span>
<span class="line">tum dea “venit!” ait formamque removit anilem</span><span class="linebreak"></span>
<span class="line">Palladaque exhibuit: venerantur numina nymphae</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Mygdonidesque nurus; sola est non territa virgo,</span><span class="linebreak"></span>
<span class="line">sed tamen erubuit, subitusque invita notavit</span><span class="linebreak"></span>
<span class="line">ora rubor rursusque evanuit, ut solet aer</span><span class="linebreak"></span>
<span class="line">purpureus fieri, cum primum Aurora movetur,</span><span class="linebreak"></span>
<span class="line">et breve post tempus candescere solis ab ortu.</span><span class="linebreak"></span>
</p>
</section><notes></notes></section>