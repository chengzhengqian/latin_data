<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Addidit et longi non falsa pericula cursus,</span><span class="linebreak"></span>
<span class="line">quae freta, quas terras sub se vidisset ab alto</span><span class="linebreak"></span>
<span class="line">et quae iactatis tetigisset sidera pennis;</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>ante exspectatum tacuit tamen. excipit unus</span><span class="linebreak"></span>
<span class="line">ex numero procerum quaerens, cur sola sororum</span><span class="linebreak"></span>
<span class="line">gesserit alternis inmixtos crinibus angues.</span><span class="linebreak"></span>
<span class="line">hospes ait: “quoniam scitaris digna relatu,</span><span class="linebreak"></span>
<span class="line">accipe quaesiti causam. clarissima forma</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>multorumque fuit spes invidiosa procorum</span><span class="linebreak"></span>
<span class="line">illa, nec in tota conspectior ulla capillis</span><span class="linebreak"></span>
<span class="line">pars fuit: inveni, qui se vidisse referret.</span><span class="linebreak"></span>
<span class="line">hanc pelagi rector templo vitiasse Minervae</span><span class="linebreak"></span>
<span class="line">dicitur: aversa est et castos aegide vultus</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>nata Iovis texit, neve hoc inpune fuisset,</span><span class="linebreak"></span>
<span class="line">Gorgoneum crinem turpes mutavit in hydros.</span><span class="linebreak"></span>
<span class="line">nunc quoque, ut attonitos formidine terreat hostes,</span><span class="linebreak"></span>
<span class="line">pectore in adverso, quos fecit, sustinet angues.”</span><span class="linebreak"></span>
</p>
</section><notes></notes></section>