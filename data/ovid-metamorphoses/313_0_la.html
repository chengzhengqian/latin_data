<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">525</span><span class="br"></span>fluctus; et ut miles, numero praestantior omni,</span><span class="linebreak"></span>
<span class="line">cum saepe adsiluit defensae moenibus urbis,</span><span class="linebreak"></span>
<span class="line">spe potitur tandem laudisque accensus amore</span><span class="linebreak"></span>
<span class="line">inter mille viros murum tamen occupat unus,</span><span class="linebreak"></span>
<span class="line">sic ubi pulsarunt noviens latera ardua fluctus,</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>vastius insurgens decimae ruit impetus undae</span><span class="linebreak"></span>
<span class="line">nec prius absistit fessam oppugnare carinam,</span><span class="linebreak"></span>
<span class="line">quam velut in captae descendat moenia navis.</span><span class="linebreak"></span>
<span class="line">pars igitur temptabat adhuc invadere pinum,</span><span class="linebreak"></span>
<span class="line">pars maris intus erat: trepidant haud setius omnes,</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>quam solet urbs aliis murum fodientibus extra</span><span class="linebreak"></span>
<span class="line">atque aliis murum trepidare tenentibus intus.</span><span class="linebreak"></span>
<span class="line">deficit ars, animique cadunt, totidemque videntur,</span><span class="linebreak"></span>
<span class="line">quot veniunt fluctus, ruere atque inrumpere mortes.</span><span class="linebreak"></span>
<span class="line">non tenet hic lacrimas, stupet hic, vocat ille beatos,</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>funera quos maneant, hic votis numen adorat</span><span class="linebreak"></span>
<span class="line">bracchiaque ad caelum, quod non videt, inrita tollens</span><span class="linebreak"></span>
<span class="line">poscit opem; subeunt illi fraterque parensque,</span><span class="linebreak"></span>
<span class="line">huic cum pignoribus domus et quodcunque relictum</span><span class="linebreak"></span>
<span class="line indent2">est;</span><span class="linebreak"></span>
<span class="line">Alcyone Ceyca movet, Ceycis in ore</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>nulla nisi Alcyone est et, cum desideret unam,</span><span class="linebreak"></span>
<span class="line">gaudet abesse tamen; patriae quoque vellet ad oras</span><span class="linebreak"></span>
<span class="line">respicere inque domum supremos vertere vultus,</span><span class="linebreak"></span>
<span class="line">verum, ubi sit, nescit: tanta vertigine pontus</span><span class="linebreak"></span>
<span class="line">fervet, et inducta piceis e nubibus umbra</span><span class="linebreak"></span>
<span class="line">omne latet caelum, duplicataque noctis imago est.</span><span class="linebreak"></span>
<span class="line"><span class="br"></span><span class="lineNumber">551</span><span class="br"></span>frangitur incursu nimbosi turbinis arbor,</span><span class="linebreak"></span>
<span class="line">frangitur et regimen, spoliisque animosa superstes</span><span class="linebreak"></span>
<span class="line">unda, velut victrix, sinuataque despicit undas;</span><span class="linebreak"></span>
<span class="line">nec levius, quam siquis Athon Pindumve revulsos</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>sede sua totos in apertum everterit aequor,</span><span class="linebreak"></span>
</p>
</section><notes></notes></section>