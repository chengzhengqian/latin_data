<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">exuviis gaudens innuptaeque aemula Phoebes:</span><span class="linebreak"></span>
<span class="line">vitta coercebat positos sine lege capillos.</span><span class="linebreak"></span>
<span class="line">multi illam petiere, illa aversata petentes</span><span class="linebreak"></span>
<span class="line">inpatiens expersque viri nemora avia lustrat</span><span class="linebreak"></span>
<span class="line">nec, quid Hymen, quid Amor, quid sint conubia curat.</span><span class="linebreak"></span>
<span class="line"><span class="br"></span><span class="lineNumber">481</span><span class="br"></span>saepe pater dixit: “generum mihi, filia, debes,”</span><span class="linebreak"></span>
<span class="line">saepe pater dixit: “debes mihi, nata, nepotes”;</span><span class="linebreak"></span>
<span class="line">illa velut crimen taedas exosa iugales</span><span class="linebreak"></span>
<span class="line">pulchra verecundo suffuderat ora rubore</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>inque patris blandis haerens cervice lacertis</span><span class="linebreak"></span>
<span class="line">“da mihi perpetua, genitor carissime,” dixit</span><span class="linebreak"></span>
<span class="line">“virginitate frui! dedit hoc pater ante Dianae.”</span><span class="linebreak"></span>
<span class="line">ille quidem obsequitur, sed te decor iste quod optas</span><span class="linebreak"></span>
<span class="line">esse vetat, votoque tuo tua forma repugnat:</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Phoebus amat visaeque cupit conubia Daphnes,</span><span class="linebreak"></span>
<span class="line">quodque cupit, sperat, suaque illum oracula fallunt,</span><span class="linebreak"></span>
<span class="line">utque leves stipulae demptis adolentur aristis,</span><span class="linebreak"></span>
<span class="line">ut facibus saepes ardent, quas forte viator</span><span class="linebreak"></span>
<span class="line">vel nimis admovit vel iam sub luce reliquit,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>sic deus in flammas abiit, sic pectore toto</span><span class="linebreak"></span>
<span class="line">uritur et sterilem sperando nutrit amorem.</span><span class="linebreak"></span>
<span class="line">spectat inornatos collo pendere capillos</span><span class="linebreak"></span>
<span class="line">et “quid, si comantur?” ait. videt igne micantes</span><span class="linebreak"></span>
<span class="line">sideribus similes oculos, videt oscula, quae non</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>est vidisse satis; laudat digitosque manusque</span><span class="linebreak"></span>
<span class="line">bracchiaque et nudos media plus parte lacertos;</span><span class="linebreak"></span>
<span class="line">si qua latent, meliora putat. fugit ocior aura</span><span class="linebreak"></span>
<span class="line">illa levi neque ad haec revocantis verba resistit:</span><span class="linebreak"></span>
<span class="line">“nympha, precor, Penei, mane! non insequor hostis;</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>nympha, mane! sic agna lupum, sic cerva leonem,</span><span class="linebreak"></span>
</p>
</section><notes></notes></section>