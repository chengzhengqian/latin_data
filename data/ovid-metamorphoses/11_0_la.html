<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nunc” ait “utendum; vires effundite vestras:</span><span class="linebreak"></span>
<span class="line">sic opus est! aperite domos ac mole remota</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>fluminibus vestris totas inmittite habenas!”</span><span class="linebreak"></span>
<span class="line">iusserat; hi redeunt ac fontibus ora relaxant</span><span class="linebreak"></span>
<span class="line">et defrenato volvuntur in aequora cursu.</span><span class="linebreak"></span>
<span class="line indent1">Ipse tridente suo terram percussit, at illa</span><span class="linebreak"></span>
<span class="line">intremuit motuque vias patefecit aquarum.</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>exspatiata ruunt per apertos flumina campos</span><span class="linebreak"></span>
<span class="line">cumque satis arbusta simul pecudesque virosque</span><span class="linebreak"></span>
<span class="line">tectaque cumque suis rapiunt penetralia sacris.</span><span class="linebreak"></span>
<span class="line">si qua domus mansit potuitque resistere tanto</span><span class="linebreak"></span>
<span class="line">indeiecta malo, culmen tamen altior huius</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>unda tegit, pressaeque latent sub gurgite turres.</span><span class="linebreak"></span>
<span class="line">iamque mare et tellus nullum discrimen habebant:</span><span class="linebreak"></span>
<span class="line">omnia pontus erat, derant quoque litora ponto.</span><span class="linebreak"></span>
<span class="line indent1">Occupat hic collem, cumba sedet alter adunca</span><span class="linebreak"></span>
<span class="line">et ducit remos illic, ubi nuper arabat:</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>ille supra segetes aut mersae culmina villae</span><span class="linebreak"></span>
<span class="line">navigat, hic summa piscem deprendit in ulmo.</span><span class="linebreak"></span>
<span class="line">figitur in viridi, si fors tulit, ancora prato,</span><span class="linebreak"></span>
<span class="line">aut subiecta terunt curvae vineta carinae;</span><span class="linebreak"></span>
<span class="line">et, modo qua graciles gramen carpsere capellae,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>nunc ibi deformes ponunt sua corpora phocae.</span><span class="linebreak"></span>
<span class="line">mirantur sub aqua lucos urbesque domosque</span><span class="linebreak"></span>
<span class="line">Nereides, silvasque tenent delphines et altis</span><span class="linebreak"></span>
<span class="line">incursant ramis agitataque robora pulsant.</span><span class="linebreak"></span>
<span class="line">nat lupus inter oves, fulvos vehit unda leones,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>unda vehit tigres; nec vires fulminis apro,</span><span class="linebreak"></span>
<span class="line">crura nec ablato prosunt velocia cervo,</span><span class="linebreak"></span>
</p>
</section><notes></notes></section>