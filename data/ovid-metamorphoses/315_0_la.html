<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sustinet utque manus funestas arceat aris,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>“Iri, meae” dixit “fidissima nuntia vocis,</span><span class="linebreak"></span>
<span class="line">vise soporiferam Somni velociter aulam</span><span class="linebreak"></span>
<span class="line">exstinctique iube Ceycis imagine mittat</span><span class="linebreak"></span>
<span class="line">somnia ad Alcyonen veros narrantia casus.”</span><span class="linebreak"></span>
<span class="line">dixerat: induitur velamina mille colorum</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Iris et arquato caelum curvamine signans</span><span class="linebreak"></span>
<span class="line">tecta petit iussi sub nube latentia regis.</span><span class="linebreak"></span>
<span class="line indent1">Est prope Cimmerios longo spelunca recessu,</span><span class="linebreak"></span>
<span class="line">mons cavus, ignavi domus et penetralia Somni,</span><span class="linebreak"></span>
<span class="line">quo numquam radiis oriens mediusve cadensve</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Phoebus adire potest: nebulae caligine mixtae</span><span class="linebreak"></span>
<span class="line">exhalantur humo dubiaeque crepuscula lucis.</span><span class="linebreak"></span>
<span class="line">non vigil ales ibi cristati cantibus oris</span><span class="linebreak"></span>
<span class="line">evocat Auroram, nec voce silentia rumpunt</span><span class="linebreak"></span>
<span class="line">sollicitive canes canibusve sagacior anser;</span><span class="linebreak"></span>
<span class="line">non fera, non pecudes, non moti flamine rami</span><span class="linebreak"></span>
<span class="line">humanaeve sonum reddunt convicia linguae.</span><span class="linebreak"></span>
<span class="line">muta quies habitat; saxo tamen exit ab imo</span><span class="linebreak"></span>
<span class="line">rivus aquae Lethes, per quem cum murmure labens</span><span class="linebreak"></span>
<span class="line">invitat somnos crepitantibus unda lapillis.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>ante fores antri fecunda papavera florent</span><span class="linebreak"></span>
<span class="line">innumeraeque herbae, quarum de lacte soporem</span><span class="linebreak"></span>
<span class="line">Nox legit et spargit per opacas umida terras.</span><span class="linebreak"></span>
<span class="line">ianua, ne verso stridores cardine reddat,</span><span class="linebreak"></span>
<span class="line">nulla domo tota est, custos in limine nullus;</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>at medio torus est ebeno sublimis in antro,</span><span class="linebreak"></span>
<span class="line">plumeus, atricolor, pullo velamine tectus,</span><span class="linebreak"></span>
<span class="line">quo cubat ipse deus membris languore solutis.</span><span class="linebreak"></span>
<span class="line">hunc circa passim varias imitantia formas</span><span class="linebreak"></span>
<span class="line">Somnia vana iacent totidem, quot messis aristas,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>silva gerit frondes, eiectas litus harenas.</span><span class="linebreak"></span>
</p>
</section><notes></notes></section>