<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">At non Actoriden Erytum, cui lata bipennis</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>telum erat, hamato Perseus petit ense, sed altis</span><span class="linebreak"></span>
<span class="line">exstantem signis multaeque in pondere massae</span><span class="linebreak"></span>
<span class="line">ingentem manibus tollit cratera duabus</span><span class="linebreak"></span>
<span class="line">infligitque viro; rutilum vomit ille cruorem</span><span class="linebreak"></span>
<span class="line">et resupinus humum moribundo vertice pulsat.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>inde Semiramio Polydegmona sanguine cretum</span><span class="linebreak"></span>
<span class="line">Caucasiumque Abarin Sperchionidenque Lycetum</span><span class="linebreak"></span>
<span class="line">intonsumque comas Helicen Phlegyanque Clytumque</span><span class="linebreak"></span>
<span class="line">sternit et exstructos morientum calcat acervos.</span><span class="linebreak"></span>
<span class="line indent1">Nec Phineus ausus concurrere comminus hosti</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>intorquet iaculum, quod detulit error in Idan,</span><span class="linebreak"></span>
<span class="line">expertem frustra belli et neutra arma secutum.</span><span class="linebreak"></span>
<span class="line">ille tuens oculis inmitem Phinea torvis</span><span class="linebreak"></span>
<span class="line">“quandoquidem in partes” ait “abstrahor, accipe,</span><span class="linebreak"></span>
<span class="line indent2">Phineu,</span><span class="linebreak"></span>
<span class="line">quem fecisti, hostem pensaque hoc vulnere vulnus!”</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>iamque remissurus tractum de corpore telum</span><span class="linebreak"></span>
<span class="line">sanguine defectos cecidit conlapsus in artus.</span><span class="linebreak"></span>
<span class="line indent1">Tum quoque Cephenum post regem primus Hodites</span><span class="linebreak"></span>
<span class="line">ense iacet Clymeni, Prothoenora percutit Hypseus,</span><span class="linebreak"></span>
<span class="line">Hypsea Lyncides. fuit et grandaevus in illis</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Emathion, aequi cultor timidusque deorum,</span><span class="linebreak"></span>
<span class="line">qui, quoniam prohibent anni bellare, loquendo</span><span class="linebreak"></span>
<span class="line">pugnat et incessit scelerataque devovet arma;</span><span class="linebreak"></span>
<span class="line">huic Chromis amplexo tremulis altaria palmis</span><span class="linebreak"></span>
<span class="line">decutit ense caput, quod protinus incidit arae</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>atque ibi semianimi verba exsecrantia lingua</span><span class="linebreak"></span>
<span class="line">edidit et medios animam exspiravit in ignes.</span><span class="linebreak"></span>
</p>
</section><notes></notes></section>