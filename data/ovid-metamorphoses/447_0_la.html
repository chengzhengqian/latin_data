<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">temperat aetherias et mundi regna triformis,</span><span class="linebreak"></span>
<span class="line">terra sub Augusto est; pater est et rector uterque.</span><span class="linebreak"></span>
<span class="line"><span class="br"></span><span class="lineNumber">861</span><span class="br"></span>di, precor, Aeneae comites, quibus ensis et ignis</span><span class="linebreak"></span>
<span class="line">cesserunt, dique Indigetes genitorque Quirine</span><span class="linebreak"></span>
<span class="line">urbis et invicti genitor Gradive Quirini</span><span class="linebreak"></span>
<span class="line">Vestaque Caesareos inter sacrata penates,</span><span class="linebreak"></span>
<span class="line"><span class="br"></span><span class="lineNumber">865</span><span class="br"></span>et cum Caesarea tu, Phoebe domestice, Vesta,</span><span class="linebreak"></span>
<span class="line">quique tenes altus Tarpeias Iuppiter arces,</span><span class="linebreak"></span>
<span class="line">quosque alios vati fas appellare piumque est:</span><span class="linebreak"></span>
<span class="line">tarda sit illa dies et nostro serior aevo,</span><span class="linebreak"></span>
<span class="line">qua caput Augustum, quem temperat, orbe relicto</span><span class="linebreak"></span>
<span class="line"><span class="br"></span><span class="lineNumber">870</span><span class="br"></span>accedat caelo faveatque precantibus absens!</span><span class="linebreak"></span>
</p>
<p class="lineGroup">
<span class="line indent1">Iamque opus exegi, quod nec Iovis ira nec ignis</span><span class="linebreak"></span>
<span class="line">nec poterit ferrum nec edax abolere vetustas.</span><span class="linebreak"></span>
<span class="line">cum volet, illa dies, quae nil nisi corporis huius</span><span class="linebreak"></span>
<span class="line">ius habet, incerti spatium mihi finiat aevi:</span><span class="linebreak"></span>
<span class="line"><span class="br"></span><span class="lineNumber">875</span><span class="br"></span>parte tamen meliore mei super alta perennis</span><span class="linebreak"></span>
<span class="line">astra ferar, nomenque erit indelebile nostrum,</span><span class="linebreak"></span>
<span class="line">quaque patet domitis Romana potentia terris,</span><span class="linebreak"></span>
<span class="line">ore legar populi, perque omnia saecula fama,</span><span class="linebreak"></span>
<span class="line">siquid habent veri vatum praesagia, vivam.</span><span class="linebreak"></span>
</p>
</section><notes></notes></section>