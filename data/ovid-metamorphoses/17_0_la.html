<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vicerat, aesculeae capiebat frondis honorem.</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>nondum laurus erat, longoque decentia crine</span><span class="linebreak"></span>
<span class="line">tempora cingebat de qualibet arbore Phoebus.</span><span class="linebreak"></span>
<span class="line indent1">Primus amor Phoebi Daphne Peneia, quem non</span><span class="linebreak"></span>
<span class="line">fors ignara dedit, sed saeva Cupidinis ira,</span><span class="linebreak"></span>
<span class="line">Delius hunc nuper, victa serpente superbus,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>viderat adducto flectentem cornua nervo</span><span class="linebreak"></span>
<span class="line">“quid” que “tibi, lascive puer, cum fortibus</span><span class="linebreak"></span>
<span class="line indent2">armis?”</span><span class="linebreak"></span>
<span class="line">dixerat: “ista decent umeros gestamina nostros,</span><span class="linebreak"></span>
<span class="line">qui dare certa ferae, dare vulnera possumus hosti,</span><span class="linebreak"></span>
<span class="line">qui modo pestifero tot iugera ventre prementem</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>stravimus innumeris tumidum Pythona sagittis.</span><span class="linebreak"></span>
<span class="line">tu face nescio quos esto contentus amores</span><span class="linebreak"></span>
<span class="line">inritare tua, nec laudes adsere nostras!”</span><span class="linebreak"></span>
<span class="line">filius huic Veneris “figat tuus omnia, Phoebe,</span><span class="linebreak"></span>
<span class="line">te meus arcus” ait; “quantoque animalia cedunt</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>cuncta deo, tanto minor est tua gloria nostra.”</span><span class="linebreak"></span>
<span class="line">dixit et eliso percussis aere pennis</span><span class="linebreak"></span>
<span class="line">inpiger umbrosa Parnasi constitit arce</span><span class="linebreak"></span>
<span class="line">eque sagittifera prompsit duo tela pharetra</span><span class="linebreak"></span>
<span class="line">diversorum operum: fugat hoc, facit illud amorem;</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>quod facit, auratum est et cuspide fulget acuta,</span><span class="linebreak"></span>
<span class="line">quod fugat, obtusum est et habet sub harundine</span><span class="linebreak"></span>
<span class="line indent2">plumbum.</span><span class="linebreak"></span>
<span class="line">hoc deus in nympha Peneide fixit, at illo</span><span class="linebreak"></span>
<span class="line">laesit Apollineas traiecta per ossa medullas;</span><span class="linebreak"></span>
<span class="line">protinus alter amat, fugit altera nomen amantis</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>silvarum latebris captivarumque ferarum</span><span class="linebreak"></span>
</p>
</section><notes></notes></section>