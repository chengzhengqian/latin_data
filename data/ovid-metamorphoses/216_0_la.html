<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">365</span><span class="br"></span>forsitan et Pylius citra Troiana perisset</span><span class="linebreak"></span>
<span class="line">tempora, sed sumpto posita conamine ab hasta</span><span class="linebreak"></span>
<span class="line">arboris insiluit, quae stabat proxima, ramis</span><span class="linebreak"></span>
<span class="line">despexitque, loco tutus, quem fugerat, hostem.</span><span class="linebreak"></span>
<span class="line">dentibus ille ferox in querno stipite tritis</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>inminet exitio fidensque recentibus armis</span><span class="linebreak"></span>
<span class="line">Eurytidae magni rostro femur hausit adunco.</span><span class="linebreak"></span>
<span class="line">at gemini, nondum caelestia sidera, fratres,</span><span class="linebreak"></span>
<span class="line">ambo conspicui, nive candidioribus ambo</span><span class="linebreak"></span>
<span class="line">vectabantur equis, ambo vibrata per auras</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>hastarum tremulo quatiebant spicula motu.</span><span class="linebreak"></span>
<span class="line">vulnera fecissent, nisi saetiger inter opacas</span><span class="linebreak"></span>
<span class="line">nec iaculis isset nec equo loca pervia silvas.</span><span class="linebreak"></span>
<span class="line">persequitur Telamon studioque incautus eundi</span><span class="linebreak"></span>
<span class="line">pronus ab arborea cecidit radice retentus.</span><span class="linebreak"></span>
<span class="line">dum levat hunc Peleus, celerem Tegeaea sagittam</span><span class="linebreak"></span>
<span class="line"><span class="br"></span><span class="lineNumber">381</span><span class="br"></span>inposuit nervo sinuatoque expulit arcu:</span><span class="linebreak"></span>
<span class="line">fixa sub aure feri summum destrinxit harundo</span><span class="linebreak"></span>
<span class="line">corpus et exiguo rubefecit sanguine saetas;</span><span class="linebreak"></span>
<span class="line">nec tamen illa sui successu laetior ictus</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>quam Meleagros erat: primus vidisse putatur</span><span class="linebreak"></span>
<span class="line">et primus sociis visum ostendisse cruorem</span><span class="linebreak"></span>
<span class="line">et “meritum” dixisse “feres virtutis honorem.”</span><span class="linebreak"></span>
<span class="line">erubuere viri seque exhortantur et addunt</span><span class="linebreak"></span>
<span class="line">cum clamore animos iaciuntque sine ordine tela:</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>turba nocet iactis et, quos petit, impedit ictus.</span><span class="linebreak"></span>
<span class="line">ecce furens contra sua fata bipennifer Arcas</span><span class="linebreak"></span>
</p>
</section><notes></notes></section>