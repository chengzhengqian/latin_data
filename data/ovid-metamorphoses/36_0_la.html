<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line indent1">Quod simulac sensere, ruunt tritumque relinquunt</span><span class="linebreak"></span>
<span class="line">quadriiugi spatium nec quo prius ordine currunt.</span><span class="linebreak"></span>
<span class="line">ipse pavet nec qua commissas flectat habenas</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>nec scit qua sit iter, nec, si sciat, imperet illis.</span><span class="linebreak"></span>
<span class="line">tum primum radiis gelidi caluere Triones</span><span class="linebreak"></span>
<span class="line">et vetito frustra temptarunt aequore tingui,</span><span class="linebreak"></span>
<span class="line">quaeque polo posita est glaciali proxima Serpens,</span><span class="linebreak"></span>
<span class="line">frigore pigra prius nec formidabilis ulli,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>incaluit sumpsitque novas fervoribus iras;</span><span class="linebreak"></span>
<span class="line">te quoque turbatum memorant fugisse, Boote,</span><span class="linebreak"></span>
<span class="line">quamvis tardus eras et te tua plaustra tenebant.</span><span class="linebreak"></span>
<span class="line indent1">Ut vero summo despexit ab aethere terras</span><span class="linebreak"></span>
<span class="line">infelix Phaethon penitus penitusque iacentes,</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>palluit et subito genua intremuere timore</span><span class="linebreak"></span>
<span class="line">suntque oculis tenebrae per tantum lumen obortae,</span><span class="linebreak"></span>
<span class="line">et iam mallet equos numquam tetigisse paternos,</span><span class="linebreak"></span>
<span class="line">iam cognosse genus piget et valuisse rogando,</span><span class="linebreak"></span>
<span class="line">iam Meropis dici cupiens ita fertur, ut acta</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>praecipiti pinus borea, cui victa remisit</span><span class="linebreak"></span>
<span class="line">frena suus rector, quam dis votisque reliquit.</span><span class="linebreak"></span>
<span class="line">quid faciat? multum caeli post terga relictum,</span><span class="linebreak"></span>
<span class="line">ante oculos plus est: animo metitur utrumque</span><span class="linebreak"></span>
<span class="line">et modo, quos illi fatum contingere non est,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>prospicit occasus, interdum respicit ortus,</span><span class="linebreak"></span>
<span class="line">quidque agat ignarus stupet et nec frena remittit</span><span class="linebreak"></span>
<span class="line">nec retinere valet nec nomina novit equorum.</span><span class="linebreak"></span>
<span class="line">sparsa quoque in vario passim miracula caelo</span><span class="linebreak"></span>
<span class="line">vastarumque videt trepidus simulacra ferarum.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>est locus, in geminos ubi bracchia concavat arcus</span><span class="linebreak"></span>
</p>
</section><notes></notes></section>