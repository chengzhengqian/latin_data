<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">exstantem atque umeros innato murice tectum</span><span class="linebreak"></span>
<span class="line">caeruleum Tritona vocat conchaeque sonanti</span><span class="linebreak"></span>
<span class="line">inspirare iubet fluctusque et flumina signo</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>iam revocare dato: cava bucina sumitur illi,</span><span class="linebreak"></span>
<span class="line">tortilis in latum quae turbine crescit ab imo,</span><span class="linebreak"></span>
<span class="line">bucina, quae medio concepit ubi aera ponto,</span><span class="linebreak"></span>
<span class="line">litora voce replet sub utroque iacentia Phoebo;</span><span class="linebreak"></span>
<span class="line">tum quoque, ut ora dei madida rorantia barba</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>contigit et cecinit iussos inflata receptus,</span><span class="linebreak"></span>
<span class="line">omnibus audita est telluris et aequoris undis,</span><span class="linebreak"></span>
<span class="line">et quibus est undis audita, coercuit omnes.</span><span class="linebreak"></span>
<span class="line">iam mare litus habet, plenos capit alveus amnes,</span><span class="linebreak"></span>
<span class="line">flumina subsidunt collesque exire videntur;</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>surgit humus, crescunt sola decrescentibus undis,</span><span class="linebreak"></span>
<span class="line">postque diem longam nudata cacumina silvae</span><span class="linebreak"></span>
<span class="line">ostendunt limumque tenent in fronde relictum.</span><span class="linebreak"></span>
<span class="line indent1">Redditus orbis erat; quem postquam vidit inanem</span><span class="linebreak"></span>
<span class="line">et desolatas agere alta silentia terras,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>Deucalion lacrimis ita Pyrrham adfatur obortis:</span><span class="linebreak"></span>
<span class="line">â€œo soror, o coniunx, o femina sola superstes,</span><span class="linebreak"></span>
<span class="line">quam commune mihi genus et patruelis origo,</span><span class="linebreak"></span>
<span class="line">deinde torus iunxit, nunc ipsa pericula iungunt,</span><span class="linebreak"></span>
<span class="line">terrarum, quascumque vident occasus et ortus,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>nos duo turba sumus; possedit cetera pontus.</span><span class="linebreak"></span>
<span class="line">haec quoque adhuc vitae non est fiducia nostrae</span><span class="linebreak"></span>
<span class="line">certa satis; terrent etiamnum nubila mentem.</span><span class="linebreak"></span>
<span class="line">quis tibi, si sine me fatis erepta fuisses,</span><span class="linebreak"></span>
<span class="line">nunc animus, miseranda, foret? quo sola timorem</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>ferre modo posses? quo consolante doleres!</span><span class="linebreak"></span>
<span class="line">namque ego (crede mihi), si te quoque pontus haberet,</span><span class="linebreak"></span>
<span class="line">te sequerer, coniunx, et me quoque pontus haberet.</span><span class="linebreak"></span>
</p>
</section><notes></notes></section>