<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<span class="br"></span><span class="lineNumber">139</span><span class="br"></span><p><span class="sc">xxxvii</span>. Omnia veniebant Antonio in mentem eaque suo quaeque loco, ubi plurimum proficere et valere possent, ut ab imperatore equites pedites levis armatura, sic ab illo in maxime opportunis orationis partibus collocabantur. Erat memoria summa, nulla meditationis suspicio; imparatus semper aggredi ad dicendum videbatur, sed ita erat paratus ut iudices illo dicente non numquam viderentur <span class="br"></span><span class="lineNumber">140</span><span class="br"></span> non satis parati ad cavendum fuisse. Verba ipsa non illa quidem elegantissimo sermone, itaque diligenter loquendi laude caruit; neque tamen est admodum inquinate locutus, sed illa, quae propria laus oratoris est in verbis. Nam ipsum Latine loqui est illud quidem, ut paulo ante dixi, in magna laude ponendum, sed non tam sua sponte quam quod est a plerisque neglectum; non enim tam praeclarum est scire Latine quam turpe nescire, neque tam id mihi oratoris boni quam civis Romani proprium videtur. Sed tamen Antonius in verbis et eligendis, neque id ipsum tam leporis causa quam ponderis, et collocandis et comprehensione devinciendis nihil non ad rationem et tamquam ad artem dirigebat; verum multo magis hoc idem in <span class="br"></span><span class="lineNumber">141</span><span class="br"></span> sententiarum ornamentis et conformationibus. Quo genere quia praestat omnibus Demosthenes, idcirco a doctis oratorum est princeps iudicatus; σχήματα 
</p></section><notes></notes></section>