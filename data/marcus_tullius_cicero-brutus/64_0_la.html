<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>paene Attico stilo scriptae esse videantur. Easdem argutias in tragoedias satis ille quidem acute, sed parum tragice transtulit. Quem studebat imitari L. Afranius poeta, homo perargutus, in fabulis <span class="br"></span><span class="lineNumber">168</span><span class="br"></span> quidem etiam, ut scitis, disertus. Fuit etiam Q. Rubrius Varro, qui a senatu hostis cum C. Mario iudicatus est, acer et vehemens accusator, in eo genere sane probabilis. Doctus autem Graecis litteris propinquus noster, factus ad dicendum, M. Gratidius M. Antoni perfamiliaris, cuius praefectus cum esset in Cilicia est interfectus, qui accusavit C. Fimbriam, M. Mari Gratidiani pater.</p>
</section>
<section class="div2">
<span class="br"></span><span class="lineNumber">169</span><span class="br"></span><p><span class="sc">xlvi</span>. Atque etiam apud socios et Latinos oratores habiti sunt Q. Vettius Vettianus e Marsis, quem ipse cognovi, prudens vir et in dicendo brevis; Q. D. Valerii Sorani, vicini et familiares mei, non tam in dicendo admirabiles quam docti et Graecis litteris et Latinis; C. Rusticelius Bononiensis, is quidem et exercitatus et natura volubilis; omnium autem eloquentissimus extra hanc urbem T. Betutius Barrus Asculanus, cuius sunt aliquot orationes Asculi habitae; illa Romae contra Caepionem nobilis sane, quoi<a class="footnoteLink" href="#note_LCL342_144_1" id="target_note_LCL342_144_1"><sup>1</sup></a> orationi Caepionis ore respondit Aelius, qui scriptitavit orationes multis, orator ipse <span class="br"></span><span class="lineNumber">170</span><span class="br"></span> numquam fuit. Apud maiores autem nostros video disertissimum habitum ex Latio L. Papirium Fregellanum</p>
</section><notes><section class="footnotes"><ul><li class="note" id="note_LCL342_144_1"><a class="footnoteCrossrefLink" href="#target_note_LCL342_144_1" title="Click to highlight in text"><sup class="lineRef">1</sup>quo <span class="italic">L</span>, cui <span class="italic">vulg.</span></a></li><script type="text/javascript">document.getElementById('note_LCL342_144_1').style.display = "none";</script></ul></section></notes></section>