<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Plus enim certe attulit huic populo dignitatis, quisquis est ille, si modo est aliquis, qui non illustravit modo sed etiam genuit in hac urbe dicendi copiam, quam illi qui Ligurum castella expugnaverunt, ex quibus multi sunt, ut scitis, triumphi. <span class="br"></span><span class="lineNumber">256</span><span class="br"></span> Verum quidem si audire volumus, omissis illis divinis consiliis, quibus saepe constituta est imperatorum sapientia salus civitatis aut belli aut domi, multo magnus orator praestat minutis imperatoribus. At prodest plus imperator. Quis negat? Sed tamen—non metuo ne mihi acclametis; est autem quod sentias dicendi liber locus—malim mihi L. Crassi unam pro M’. Curio dictionem quam castellanos triumphos duo. At plus interfuit rei publicae castellum capi Ligurum <span class="br"></span><span class="lineNumber">257</span><span class="br"></span> quam bene defendi causam M’. Curi. Credo; sed Atheniensium quoque plus interfuit firma tecta in domiciliis habere quam Minervae signum ex ebore pulcherrimum; tamen ego me Phidiam esse mallem quam vel optimum fabrum tignarium. Qua re non quantum quisque prosit, sed quanti quisque sit ponderandum est; praesertim cum pauci pingere egregie possint aut fingere, operarii autem aut baiuli <span class="br"></span><span class="lineNumber">258</span><span class="br"></span> deesse non possint.</p>
</section>
<section class="div2">
<p><span class="sc">lxxiv</span>. Sed perge, Pomponi, de Caesare et redde quae restant.</p>
<span class="br"></span><span class="lineNumber"></span><span class="br"></span>
</section><notes></notes></section>