<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>pervenerimus tam multis inter nostrum tuumque initium dicendi interpositis oratoribus; ex quibus, quoniam in hoc sermone nostro statui neminem eorum qui viverent nominare, ne vos curiosius eliceretis ex me quid de quoque iudicarem, eos qui iam sunt mortui nominabo.</p>
<p>Tum Brutus: Non est, inquit, ista causa quam dicis, quam ob rem de eis qui vivunt nihil velis dicere.</p>
<p>Quaenam igitur, inquam, est?</p>
<p>Vereri te, inquit, arbitror ne per nos hic sermo tuus emanet et ei tibi suscenseant quos praeterieris.</p>
<p>Quid? vos, inquam, tacere non poteritis?</p>
<p>Nos quidem, inquit, facillime; sed tamen te arbitror malle ipsum tacere quam taciturnitatem nostram experiri.</p>
<p><span class="br"></span><span class="lineNumber">232</span><span class="br"></span>Tum ego: Vere tibi, inquam, Brute, dicam. Non me existimavi in hoc sermone usque ad hanc aetatem esse venturum; sed ita traxit ordo aetatum orationem ut iam ad minores etiam pervenerim.</p>
<p>Interpone igitur, inquit, si quos videtur; deinde redeamus ad te et ad Hortensium.</p>
<p>Immo vero, inquam, ad Hortensium; de me alii dicent, si qui volent.</p>
<p>Minime vero, inquit. Nam etsi me facile omni tuo sermone tenuisti, tamen is mihi longior videtur, quod propero audire de te; nec vero tam de virtutibus dicendi tuis, quae cum omnibus tum certe 
</p></section><notes></notes></section>