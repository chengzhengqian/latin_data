<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Sed cum censerem remissione et moderatione vocis et commutato genere dicendi me et periculum vitare posse et temperatius dicere, ut consuetudinem dicendi mutarem, ea causa mihi in Asiam proficiscendi fuit. Itaque cum essem biennium versatus in causis et iam in foro celebratum meum nomen esset, Roma sum profectus.</p>
<span class="br"></span><span class="lineNumber">315</span><span class="br"></span><p>Cum venissem Athenas, sex mensis cum Antiocho veteris Academiae nobilissimo et prudentissimo philosopho fui studiumque philosophiae numquam intermissum a primaque adulescentia cultum et semper auctum hoc rursus summo auctore et doctore renovavi. Eodem tamen tempore Athenis apud Demetrium Syrum veterem et non ignobilem dicendi magistrum studiose exerceri solebam. Post a me Asia tota peragrata est<a class="footnoteLink" href="#note_LCL342_272_1" id="target_note_LCL342_272_1"><sup>1</sup></a> cum summis quidem oratoribus, quibuscum exercebar ipsis libentibus; quorum erat princeps Menippus Stratonicensis meo iudicio tota Asia illis temporibus disertissimus; et, si nihil habere molestiarum nec ineptiarum Atticorum est, hic orator in illis numerari recte potest. <span class="br"></span><span class="lineNumber">316</span><span class="br"></span> Assiduissime autem mecum fuit Dionysius Magnes; erat etiam Aeschylus Cnidius, Adramyttenus Xenocles. Hi tum in Asia rhetorum principes numerabantur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL342_272_1"><a class="footnoteCrossrefLink" href="#target_note_LCL342_272_1" title="Click to highlight in text"><sup class="lineRef">1</sup><span class="italic">Lacunam suspicit Kroll</span>, 〈fuique〉 cum <span class="italic">Kayser.</span></a></li><script type="text/javascript">document.getElementById('note_LCL342_272_1').style.display = "none";</script></ul></section></notes></section>