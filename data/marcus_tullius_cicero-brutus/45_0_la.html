<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>etiam in Gracchum Tuberonis; is fuit mediocris in dicendo, doctissimus in disputando.</p>
<span class="br"></span><span class="lineNumber">118</span><span class="br"></span><p>Tum Brutus: Quam hoc idem in nostris contingere intellego quod in Graecis, ut omnes fere Stoici prudentissimi in disserendo sint et id arte faciant sintque architecti paene verborum, idem traducti a disputando ad dicendum inopes reperiantur. Unum excipio Catonem, in quo perfectissimo Stoico summam eloquentiam non desiderem; quam exiguam in Fannio, ne in Rutilio quidem magnam, in Tuberone nullam video fuisse.</p>
<span class="br"></span><span class="lineNumber">119</span><span class="br"></span><p>Et ego: Non, inquam, Brute, sine causa, propterea quod istorum in dialecticis omnis cura consumitur; vagum illud orationis et fusum et multiplex non adhibetur genus. Tuus autem avunculus, quem ad modum scis, habet a Stoicis id quod ab illis petendum fuit, sed dicere didicit a dicendi magistris eorumque more se exercuit. Quod si omnia a philosophis essent petenda, Peripateticorum institutis commodius <span class="br"></span><span class="lineNumber">120</span><span class="br"></span> fingeretur oratio. Quo magis tuum, Brute, iudicium probo, qui eorum [id est ex vetere Academia]<a class="footnoteLink" href="#note_LCL342_106_1" id="target_note_LCL342_106_1"><sup>1</sup></a> philosophorum sectam secutus es, quorum in doctrina atque praeceptis disserendi ratio coniungitur cum suavitate dicendi et copia; quamquam ea ipsa Peripateticorum Academicorumque consuetudo in ratione dicendi talis est ut nec perficere oratorem possit ipsa per sese nec sine ea orator esse perfectus. Nam ut Stoicorum astrictior est oratio aliquantoque</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL342_106_1"><a class="footnoteCrossrefLink" href="#target_note_LCL342_106_1" title="Click to highlight in text"><sup class="lineRef">1</sup><span class="italic">secl. Lambinus.</span></a></li><script type="text/javascript">document.getElementById('note_LCL342_106_1').style.display = "none";</script></ul></section></notes></section>