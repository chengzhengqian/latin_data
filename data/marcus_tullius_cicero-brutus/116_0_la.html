<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>nec enim est unum genus. Nam quid est tam dissimile quam Demosthenes et Lysias? quam idem et Hyperides? quam horum omnium Aeschines? Quem igitur imitaris? Si aliquem, ceteri ergo Attice non dicebant? si omnis, qui potes, cum sint ipsi dissimillimi inter se? In quo illud etiam quaero, Phalereus ille Demetrius Atticene dixerit? Mihi quidem ex illius orationibus redolere ipsae Athenae videntur. At est floridior, ut ita dicam, quam Hyperides, quam Lysias; natura quaedam aut voluntas ita dicendi fuit.</p>
</section>
<section class="div2">
<span class="br"></span><span class="lineNumber">286</span><span class="br"></span><p><span class="sc">lxxxiii</span>. Et quidem duo fuerunt per idem tempus dissimiles inter se, sed Attici tamen; quorum Charisius multarum orationum, quas scribebat aliis, cum cupere videretur imitari Lysiam; Demochares autem, qui fuit Demostheni sororis filius, et orationes scripsit aliquot et earum rerum historiam quae erant Athenis ipsius aetate gestae non tam historico quam oratorio genere perscripsit. Ac Charisi vult Hegesias esse similis, isque se ita putat Atticum, ut veros illos prae se paene agrestis putet. <span class="br"></span><span class="lineNumber">287</span><span class="br"></span> At quid est tam fractum, tam minutum, tam in ipsa, quam tamen consequitur, concinnitate puerile? ‘Atticorum similes esse volumus.’ Optime. ‘Suntne igitur hi Attici oratores?’ Quis negare potest? ‘Hos imitamur.’ Quo modo, qui sunt et inter se dissimiles et aliorum? ‘Thucydidem,’ inquit, ‘imitamur.’ Optime, si historiam scribere, non</p>
<span class="br"></span><span class="lineNumber"></span><span class="br"></span>
</section><notes></notes></section>