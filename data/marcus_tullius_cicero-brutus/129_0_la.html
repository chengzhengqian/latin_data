<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Quibus non contentus Rhodum veni meque ad eundem quem Romae audiveram Molonem applicavi, cum actorem in veris causis scriptoremque praestantem tum in notandis animadvertendisque vitiis et instituendo docendoque prudentissimum. Is dedit operam, si modo id consequi potuit, ut nimis redundantis nos et supra fluentis iuvenili quadam dicendi impunitate et licentia reprimeret et quasi extra ripas diffluentis coerceret. Ita recepi me biennio post non modo exercitatior sed prope mutatus. Nam et contentio nimia vocis resederat<a class="footnoteLink" href="#note_LCL342_274_1" id="target_note_LCL342_274_1"><sup>1</sup></a> et quasi deferverat oratio lateribusque vires et corpori mediocris habitus accesserat.</p>
</section>
<section class="div2">
<span class="br"></span><span class="lineNumber">317</span><span class="br"></span><p><span class="sc">xcii</span>. Duo tum excellebant oratores qui me imitandi cupiditate incitarent, Cotta et Hortensius; quorum alter remissus et lenis et propriis verbis comprehendens solute et facile sententiam, alter ornatus, acer et non talis qualem tu eum, Brute, iam deflorescentem cognovisti, sed verborum et actionis genere commotior. Itaque cum Hortensio mihi magis arbitrabar rem esse, quod et dicendi ardore eram propior et aetate coniunctior. Etenim videram in isdem causis, ut pro M. Canuleio, pro Cn. Dolabella consulari, cum Cotta princeps adhibitus esset, priores tamen agere partis Hortensium. Acrem enim oratorem, incensum et agentem et canorum, concursus hominum forique strepitus desiderat. <span class="br"></span><span class="lineNumber">318</span><span class="br"></span> Unum igitur annum, cum redissemus ex Asia, causas</p>
</section><notes><section class="footnotes"><ul><li class="note" id="note_LCL342_274_1"><a class="footnoteCrossrefLink" href="#target_note_LCL342_274_1" title="Click to highlight in text"><sup class="lineRef">1</sup>resederat <span class="italic">Lambinus</span>, reciderat <span class="italic">L.</span></a></li><script type="text/javascript">document.getElementById('note_LCL342_274_1').style.display = "none";</script></ul></section></notes></section>