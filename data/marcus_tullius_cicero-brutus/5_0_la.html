<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>ad te Brutus misit ex Asia, qua mihi visus est et monere te prudenter et consolari amicissime.</p>
<span class="br"></span><span class="lineNumber">12</span><span class="br"></span><p>Recte, inquam, est visus; nam me istis scito litteris ex diuturna perturbatione totius valetudinis tamquam ad aspiciendam lucem esse revocatum. Atque ut post Cannensem illam calamitatem primum Marcelli ad Nolam proelio populus se Romanus erexit posteaque prosperae res deinceps multae consecutae sunt, sic post rerum nostrarum et communium gravissimos casus nihil ante epistulam Bruti mihi accidit quod vellem aut quod aliqua ex parte sollicitudines allevaret meas.</p>
<span class="br"></span><span class="lineNumber">13</span><span class="br"></span><p>Tum Brutus: Volui id quidem efficere certe et capio magnum fructum, si quidem quod volui tanta in re consecutus sum. Sed scire cupio, quae te Attici litterae delectaverint.</p>
<p>Istae vero, inquam, Brute, non modo delectationem mihi sed etiam, ut spero, salutem attulerunt.</p>
<p>Salutem? inquit ille. Quodnam tandem genus istuc tam praeclarum litterarum fuit?</p>
<p>An mihi potuit, inquam, esse aut gratior ulla salutatio aut ad hoc tempus aptior quam illius libri quo me hic affatus quasi iacentem excitavit?</p>
<span class="br"></span><span class="lineNumber">14</span><span class="br"></span><p>Tum ille: Nempe eum dicis, inquit, quo iste omnem rerum memoriam breviter et, ut mihi quidem visum est, perdiligenter complexus est?</p>
<span class="br"></span><span class="lineNumber"></span><span class="br"></span>
</section><notes></notes></section>