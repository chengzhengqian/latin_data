<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line indent2"><span class="br"></span><span class="lineNumber">160</span><span class="br"></span> Dicendum et quae sint duris agrestibus arma,</span><span class="linebreak"></span>
<span class="line">quis sine nec potuere seri nec surgere messes:</span><span class="linebreak"></span>
<span class="line">vomis et inflexi primum grave robur aratri,</span><span class="linebreak"></span>
<span class="line">tardaque Eleusinae matris volventia plaustra,</span><span class="linebreak"></span>
<span class="line">tribulaque traheaeque et iniquo pondere rastri;</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>virgea praeterea Celei vilisque supellex,</span><span class="linebreak"></span>
<span class="line">arbuteae crates et mystica vannus Iacchi.</span><span class="linebreak"></span>
<span class="line">omnia quae multo ante memor provisa repones,</span><span class="linebreak"></span>
<span class="line">si te digna manet divini gloria ruris.</span><span class="linebreak"></span>
<span class="line">continuo in silvis magna vi flexa domatur</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>in burim et curvi formam accipit ulmus aratri.</span><span class="linebreak"></span>
<span class="line">huic a stirpe pedes temo protentus in octo,</span><span class="linebreak"></span>
<span class="line">binae aures, duplici aptantur dentalia dorso.</span><span class="linebreak"></span>
<span class="line">caeditur et tilia ante iugo levis altaque fagus</span><span class="linebreak"></span>
<span class="line">stivaque, quae currus a tergo torqueat imos,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>et suspensa focis explorat robora fumus.</span><span class="linebreak"></span>
<span class="line indent2">Possum multa tibi veterum praecepta referre,</span><span class="linebreak"></span>
<span class="line">ni refugis tenuisque piget cognoscere curas.</span><span class="linebreak"></span>
<span class="line">area cum primis ingenti aequanda cylindro</span><span class="linebreak"></span>
<span class="line">et vertenda manu et creta solidanda tenaci,</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>ne subeant herbae neu pulvere victa fatiscat,</span><span class="linebreak"></span>
<span class="line">tum variae inludant pestes: saepe exiguus mus</span><span class="linebreak"></span>
<span class="line">sub terris posuitque domos atque horrea fecit,</span><span class="linebreak"></span>
<span class="line">aut oculis capti fodere cubilia talpae,</span><span class="linebreak"></span>
<span class="line">inventusque cavis bufo et quae plurima terrae</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>monstra ferunt, populatque ingentem farris acervum</span><span class="linebreak"></span>
<span class="line">curculio atque inopi metuens formica senectae.</span><span class="linebreak"></span>
<span class="line indent2">Contemplator item, cum se nux plurima silvis</span><span class="linebreak"></span>
<span class="line">induet in florem et ramos curvabit olentis:</span><span class="linebreak"></span>
<span class="line">si superant fetus, pariter frumenta sequentur,</span><span class="linebreak"></span>
</p></section><notes></notes></section>