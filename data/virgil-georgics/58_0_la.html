<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">haec ante exitium primis dant signa diebus;</span><span class="linebreak"></span>
<span class="line">sin in processu coepit crudescere morbus,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>tum vero ardentes oculi atque attractus ab alto</span><span class="linebreak"></span>
<span class="line">spiritus, interdum gemitu gravis, imaque longo</span><span class="linebreak"></span>
<span class="line">ilia singultu tendunt, it naribus ater</span><span class="linebreak"></span>
<span class="line">sanguis, et obsessas fauces premit aspera lingua.</span><span class="linebreak"></span>
<span class="line">profuit inserto latices infundere cornu</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>Lenaeos; ea visa salus morientibus una:</span><span class="linebreak"></span>
<span class="line">mox erat hoc ipsum exitio, furiisque refecti</span><span class="linebreak"></span>
<span class="line">ardebant, ipsique suos iam morte sub aegra</span><span class="linebreak"></span>
<span class="line">(di meliora piis erroremque hostibus illum!)</span><span class="linebreak"></span>
<span class="line">discissos nudis laniabant dentibus artus.</span><span class="linebreak"></span>
<span class="line indent2"><span class="br"></span><span class="lineNumber">515</span><span class="br"></span> Ecce autem duro fumans sub vomere taurus</span><span class="linebreak"></span>
<span class="line">concidit et mixtum spumis vomit ore cruorem</span><span class="linebreak"></span>
<span class="line">extremosque ciet gemitus. it tristis arator,</span><span class="linebreak"></span>
<span class="line">maerentem abiungens fraterna morte iuvencum,</span><span class="linebreak"></span>
<span class="line">atque opere in medio defixa relinquit aratra.</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>non umbrae altorum nemorum, non mollia possunt</span><span class="linebreak"></span>
<span class="line">prata movere animum, non qui per saxa volutus</span><span class="linebreak"></span>
<span class="line">purior electro campum petit amnis; at ima</span><span class="linebreak"></span>
<span class="line">solvuntur latera, atque oculos stupor urget inertis</span><span class="linebreak"></span>
<span class="line">ad terramque fluit devexo pondere cervix.</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>quid labor aut benefacta iuvant? quid vomere terras</span><span class="linebreak"></span>
<span class="line">invertisse gravis? atqui non Massica Bacchi</span><span class="linebreak"></span>
<span class="line">munera, non illis epulae nocuere repostae:</span><span class="linebreak"></span>
<span class="line">frondibus et victu pascuntur simplicis herbae,</span><span class="linebreak"></span>
<span class="line">pocula sunt fontes liquidi atque exercita cursu</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>flumina, nec somnos abrumpit cura salubris.</span><span class="linebreak"></span>
<span class="line indent2">Tempore non alio dicunt regionibus illis</span><span class="linebreak"></span>
<span class="line">quaesitas ad sacra boves Iunonis et uris</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_212_519"><sup class="lineRef">519</sup>relinquit <span class="italic">MR</span>: reliquit <span class="italic">P</span>
</li></ul></section></notes></section>