<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">nudus ara, sere nudus; hiems ignava colono.</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>frigoribus parto agricolae plerumque fruuntur</span><span class="linebreak"></span>
<span class="line">mutuaque inter se laeti convivia curant.</span><span class="linebreak"></span>
<span class="line">invitat genialis hiems curasque resolvit,</span><span class="linebreak"></span>
<span class="line">ceu pressae cum iam portum tetigere carinae,</span><span class="linebreak"></span>
<span class="line">puppibus et laeti nautae imposuere coronas.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>sed tamen et quernas glandes tum stringere tempus</span><span class="linebreak"></span>
<span class="line">et lauri bacas oleamque cruentaque myrta,</span><span class="linebreak"></span>
<span class="line">tum gruibus pedicas et retia ponere cervis</span><span class="linebreak"></span>
<span class="line">auritosque sequi lepores, tum figere dammas</span><span class="linebreak"></span>
<span class="line">stuppea torquentem Balearis verbera fundae,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>cum nix alta iacet, glaciem cum flumina trudunt.</span><span class="linebreak"></span>
<span class="line indent2">Quid tempestates autumni et sidera dicam,</span><span class="linebreak"></span>
<span class="line">atque, ubi iam breviorque dies et mollior aestas,</span><span class="linebreak"></span>
<span class="line">quae vigilanda viris, vel cum ruit imbriferum ver,</span><span class="linebreak"></span>
<span class="line">spicea iam campis cum messis inhorruit et cum</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>frumenta in viridi stipula lactentia turgent?</span><span class="linebreak"></span>
<span class="line">saepe ego, cum flavis messorem induceret arvis</span><span class="linebreak"></span>
<span class="line">agricola et fragili iam stringeret hordea culmo,</span><span class="linebreak"></span>
<span class="line">omnia ventorum concurrere proelia vidi,</span><span class="linebreak"></span>
<span class="line">quae gravidam late segetem ab radicibus imis</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>sublimem expulsam eruerent; ita turbine nigro</span><span class="linebreak"></span>
<span class="line">verrit hiems culmumque levem stipulasque volantis.</span><span class="linebreak"></span>
<span class="line">saepe etiam immensum caelo venit agmen aquarum</span><span class="linebreak"></span>
<span class="line"><span class="marginNote left"><span class="sc">mr</span></span> et foedam glomerant tempestatem imbribus atris</span><span class="linebreak"></span>
<span class="line">collectae ex alto nubes; ruit arduus aether,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>et pluvia ingenti sata laeta boumque labores</span><span class="linebreak"></span>
<span class="line">diluit; implentur fossae et cava flumina crescunt</span><span class="linebreak"></span>
<span class="line">cum sonitu fervetque fretis spirantibus aequor.</span><span class="linebreak"></span>
<span class="line">ipse pater media nimborum in nocte corusca</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_120_321"><sup class="lineRef">321</sup>verrit <span class="italic">Meiser</span>: ferret <span class="italic">codd.</span>
</li></ul></section></notes></section>