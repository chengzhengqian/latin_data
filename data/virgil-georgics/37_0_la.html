<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">et patiens operum exiguoque adsueta iuventus,</span><span class="linebreak"></span>
<span class="line">sacra deum sanctique patres: extrema per illos</span><span class="linebreak"></span>
<span class="line">Iustitia excedens terris vestigia fecit.</span><span class="linebreak"></span>
<span class="line indent2"><span class="br"></span><span class="lineNumber">475</span><span class="br"></span> Me vero primum dulces ante omnia Musae,</span><span class="linebreak"></span>
<span class="line">quarum sacra fero ingenti percussus amore,</span><span class="linebreak"></span>
<span class="line">accipiant caelique vias et sidera monstrent,</span><span class="linebreak"></span>
<span class="line">defectus solis varios lunaeque labores;</span><span class="linebreak"></span>
<span class="line">unde tremor terris, qua vi maria alta tumescant</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>obicibus ruptis rursusque in se ipsa residant,</span><span class="linebreak"></span>
<span class="line">quid tantum Oceano properent se tinguere soles</span><span class="linebreak"></span>
<span class="line">hiberni, vel quae tardis mora noctibus obstet.</span><span class="linebreak"></span>
<span class="line">sin, has ne possim naturae accedere pratis,</span><span class="linebreak"></span>
<span class="line">frigidus obstiterit circum praecordia sanguis,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>rura mihi et rigui placeant in vallibus amnes,</span><span class="linebreak"></span>
<span class="line">flumina amem silvasque inglorius. o ubi campi</span><span class="linebreak"></span>
<span class="line">Spercheosque et virginibus bacchata Lacaenis</span><span class="linebreak"></span>
<span class="line">Taygeta! o qui me gelidis convallibus Haemi</span><span class="linebreak"></span>
<span class="line">sistat et ingenti ramorum protegat umbra!</span><span class="linebreak"></span>
<span class="line indent2"><span class="br"></span><span class="lineNumber">490</span><span class="br"></span> Felix, qui potuit rerum cognoscere causas,</span><span class="linebreak"></span>
<span class="line">atque metus omnis et inexorabile fatum</span><span class="linebreak"></span>
<span class="line">subiecit pedibus strepitumque Acherontis avari.</span><span class="linebreak"></span>
<span class="line">fortunatus et ille, deos qui novit agrestis,</span><span class="linebreak"></span>
<span class="line">Panaque Silvanumque senem Nymphasque sorores.</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>illum non populi fasces, non purpura regum</span><span class="linebreak"></span>
<span class="line">flexit et infidos agitans discordia fratres,</span><span class="linebreak"></span>
<span class="line">aut coniurato descendens Dacus ab Histro,</span><span class="linebreak"></span>
<span class="line">non res Romanae perituraque regna; neque ille</span><span class="linebreak"></span>
<span class="line">aut doluit miserans inopem aut invidit habenti.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_170_488"><sup class="lineRef">488</sup>convallibus <span class="italic">M</span> (<span class="italic">P</span>): in vallibus <span class="italic">R</span>
</li><li class="note text" id="note_LCL063_170_491"><sup class="lineRef">491</sup>inexorabile <span class="italic">MP</span>: ineluctabile <span class="italic">R</span> (<span class="italic">A.</span> 8.334)</li></ul></section></notes></section>