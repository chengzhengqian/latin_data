<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">versibus incomptis ludunt risuque soluto,</span><span class="linebreak"></span>
<span class="line">oraque corticibus sumunt horrenda cavatis,</span><span class="linebreak"></span>
<span class="line">et te, Bacche, vocant per carmina laeta, tibique</span><span class="linebreak"></span>
<span class="line">oscilla ex alta suspendunt mollia pinu.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>hinc omnis largo pubescit vinea fetu,</span><span class="linebreak"></span>
<span class="line">complentur vallesque cavae saltusque profundi</span><span class="linebreak"></span>
<span class="line">et quocumque deus circum caput egit honestum.</span><span class="linebreak"></span>
<span class="line">ergo rite suum Baccho dicemus honorem</span><span class="linebreak"></span>
<span class="line">carminibus patriis lancesque et liba feremus,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>et ductus cornu stabit sacer hircus ad aram,</span><span class="linebreak"></span>
<span class="line">pinguiaque in veribus torrebimus exta colurnis.</span><span class="linebreak"></span>
<span class="line indent2">Est etiam ille labor curandis vitibus alter,</span><span class="linebreak"></span>
<span class="line">cui numquam exhausti satis est: namque omne quotannis</span><span class="linebreak"></span>
<span class="line">terque quaterque solum scindendum glaebaque versis</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>aeternum frangenda bidentibus, omne levandum</span><span class="linebreak"></span>
<span class="line">fronde nemus. redit agricolis labor actus in orbem,</span><span class="linebreak"></span>
<span class="line">atque in se sua per vestigia volvitur annus.</span><span class="linebreak"></span>
<span class="line">ac iam olim seras posuit cum vinea frondes,</span><span class="linebreak"></span>
<span class="line">frigidus et silvis Aquilo decussit honorem,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>iam tum acer curas venientem extendit in annum</span><span class="linebreak"></span>
<span class="line">rusticus, et curvo Saturni dente relictam</span><span class="linebreak"></span>
<span class="line">persequitur vitem attondens fingitque putando.</span><span class="linebreak"></span>
<span class="line">primus humum fodito, primus devecta cremato</span><span class="linebreak"></span>
<span class="line">sarmenta et vallos primus sub tecta referto;</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>postremus metito. bis vitibus ingruit umbra,</span><span class="linebreak"></span>
<span class="line">bis segetem densis obducunt sentibus herbae;</span><span class="linebreak"></span>
<span class="line">durus uterque labor: laudato ingentia rura,</span><span class="linebreak"></span>
<span class="line">exiguum colito. nec non etiam aspera rusti</span><span class="linebreak"></span>
<span class="line">vimina per silvam et ripis fluvialis harundo</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>caeditur, incultique exercet cura salicti.</span><span class="linebreak"></span>
</p>
</section><notes></notes></section>