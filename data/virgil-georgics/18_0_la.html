<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">signa dabant. quotiens Cyclopum effervere in agros</span><span class="linebreak"></span>
<span class="line">vidimus undantem ruptis fornacibus Aetnam,</span><span class="linebreak"></span>
<span class="line">flammarumque globos liquefactaque volvere saxa!</span><span class="linebreak"></span>
<span class="line">armorum sonitum toto Germania caelo</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>audiit, insolitis tremuerunt motibus Alpes.</span><span class="linebreak"></span>
<span class="line">vox quoque per lucos vulgo exaudita silentis</span><span class="linebreak"></span>
<span class="line">ingens, et simulacra modis pallentia miris</span><span class="linebreak"></span>
<span class="line">visa sub obscurum noctis, pecudesque locutae,</span><span class="linebreak"></span>
<span class="line">infandum! sistunt amnes terraeque dehiscunt,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>et maestum inlacrimat templis ebur aeraque sudant.</span><span class="linebreak"></span>
<span class="line">proluit insano contorquens vertice silvas</span><span class="linebreak"></span>
<span class="line">fluviorum rex Eridanus camposque per omnis</span><span class="linebreak"></span>
<span class="line">cum stabulis armenta tulit. nec tempore eodem</span><span class="linebreak"></span>
<span class="line">tristibus aut extis fibrae apparere minaces</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>aut puteis manare cruor cessavit, et altae</span><span class="linebreak"></span>
<span class="line">per noctem resonare lupis ululantibus urbes.</span><span class="linebreak"></span>
<span class="line">non alias caelo ceciderunt plura sereno</span><span class="linebreak"></span>
<span class="line">fulgura nec diri totiens arsere cometae.</span><span class="linebreak"></span>
<span class="line">ergo inter sese paribus concurrere telis</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Romanas acies iterum videre Philippi;</span><span class="linebreak"></span>
<span class="line">nec fuit indignum superis, bis sanguine nostro</span><span class="linebreak"></span>
<span class="line">Emathiam et latos Haemi pinguescere campos.</span><span class="linebreak"></span>
<span class="line">scilicet et tempus veniet, cum finibus illis</span><span class="linebreak"></span>
<span class="line">agricola incurvo terram molitus aratro</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>exesa inveniet scabra robigine pila,</span><span class="linebreak"></span>
<span class="line">aut gravibus rastris galeas pulsabit inanis,</span><span class="linebreak"></span>
<span class="line">grandiaque effossis mirabitur ossa sepulcris.</span><span class="linebreak"></span>
</p></section><notes></notes></section>