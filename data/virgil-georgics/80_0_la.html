<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line"><span class="marginNote left"><span class="sc">fmrv</span></span> discerptum latos iuvenem sparsere per agros.</span><span class="linebreak"></span>
<span class="line">tum quoque marmorea caput a cervice revulsum</span><span class="linebreak"></span>
<span class="line">gurgite cum medio portans Oeagrius Hebrus</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>volveret, Eurydicen vox ipsa et frigida lingua,</span><span class="linebreak"></span>
<span class="line">a miseram Eurydicen! anima fugiente vocabat:</span><span class="linebreak"></span>
<span class="line">Eurydicen toto referebant flumine ripae.”</span><span class="linebreak"></span>
<span class="line indent2">Haec Proteus, et se iactu dedit aequor in altum,</span><span class="linebreak"></span>
<span class="line">quaque dedit, spumantem undam sub vertice torsit.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>at non Cyrene, namque ultro adfata timentem:</span><span class="linebreak"></span>
<span class="line">“nate, licet tristis animo deponere curas.</span><span class="linebreak"></span>
<span class="line">haec omnis morbi causa, hinc miserabile Nymphae,</span><span class="linebreak"></span>
<span class="line">cum quibus illa choros lucis agitabat in altis,</span><span class="linebreak"></span>
<span class="line">exitium misere apibus. tu munera supplex</span><span class="linebreak"></span>
<span class="line"><span class="marginNote left"><span class="sc">fgmrv</span></span> tende petens pacem, et facilis venerare Napaeas;</span><span class="linebreak"></span>
<span class="line"><span class="br"></span><span class="lineNumber">536</span><span class="br"></span>namque dabunt veniam votis, irasque remittent.</span><span class="linebreak"></span>
<span class="line">sed modus orandi qui sit prius ordine dicam.</span><span class="linebreak"></span>
<span class="line">quattuor eximios praestanti corpore tauros,</span><span class="linebreak"></span>
<span class="line">qui tibi nunc viridis depascunt summa Lycaei,</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>delige et intacta totidem cervice iuvencas.</span><span class="linebreak"></span>
<span class="line">quattuor his aras alta ad delubra dearum</span><span class="linebreak"></span>
<span class="line">constitue, et sacrum iugulis demitte cruorem</span><span class="linebreak"></span>
<span class="line">corporaque ipsa boum frondoso desere luco.</span><span class="linebreak"></span>
<span class="line">post ubi nona suos Aurora ostenderit ortus,</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>inferias Orphei Lethaea papavera mittes,</span><span class="linebreak"></span>
<span class="line">et nigram mactabis ovem, lucumque revises:</span><span class="linebreak"></span>
<span class="line">placatam Eurydicen vitula venerabere caesa.”</span><span class="linebreak"></span>
<span class="line indent2">Haud mora: continuo matris praecepta facessit;</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_256_531"><sup class="lineRef">531</sup>deponere <span class="italic">Fγ</span>
<span class="italic">RV</span>: com- <span class="italic">M</span> (<span class="italic">A.</span> 4.341)</li></ul></section></notes></section>