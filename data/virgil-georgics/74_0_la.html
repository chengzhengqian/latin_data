<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">prospiciens summa flavum caput extulit unda,</span><span class="linebreak"></span>
<span class="line">et procul: “o gemitu non frustra exterrita tanto,</span><span class="linebreak"></span>
<span class="line">Cyrene soror, ipse tibi, tua maxima cura,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>tristis Aristaeus nostri genitoris ad undam</span><span class="linebreak"></span>
<span class="line">stat lacrimans, et te crudelem nomine dicit.”</span><span class="linebreak"></span>
<span class="line indent2">Huic percussa nova mentem formidine mater</span><span class="linebreak"></span>
<span class="line">“duc, age, duc ad nos; fas illi limina divum</span><span class="linebreak"></span>
<span class="line">tangere” ait: simul alta iubet discedere late</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>flumina, qua iuvenis gressus inferret. at illum</span><span class="linebreak"></span>
<span class="line">curvata in montis faciem circumstetit unda,</span><span class="linebreak"></span>
<span class="line">accepitque sinu vasto misitque sub amnem.</span><span class="linebreak"></span>
<span class="line">iamque domum mirans genetricis et umida regna</span><span class="linebreak"></span>
<span class="line">speluncisque lacus clausos lucosque sonantis</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>ibat, et ingenti motu stupefactus aquarum</span><span class="linebreak"></span>
<span class="line">omnia sub magna labentia flumina terra</span><span class="linebreak"></span>
<span class="line">spectabat diversa locis, Phasimque Lycumque</span><span class="linebreak"></span>
<span class="line">et caput, unde altus primum se erumpit Enipeus,</span><span class="linebreak"></span>
<span class="line">unde pater Tiberinus et unde Aniena fluenta</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>saxosusque sonans Hypanis Mysusque Caicus,</span><span class="linebreak"></span>
<span class="line">et gemina auratus taurino cornua vultu</span><span class="linebreak"></span>
<span class="line">Eridanus, quo non alius per pinguia culta</span><span class="linebreak"></span>
<span class="line">in mare purpureum violentior effluit amnis.</span><span class="linebreak"></span>
<span class="line">postquam est in thalami pendentia pumice tecta</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>perventum et nati fletus cognovit inanis</span><span class="linebreak"></span>
<span class="line">Cyrene, manibus liquidos dant ordine fontis</span><span class="linebreak"></span>
<span class="line">germanae, tonsisque ferunt mantelia villis;</span><span class="linebreak"></span>
<span class="line">pars epulis onerant mensas et plena reponunt</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_244_355"><sup class="lineRef">355</sup>nostri <span class="italic">Peerlkamp</span>: Penei <span class="italic">codd. (a gloss)</span>
</li><li class="note text" id="note_LCL063_244_378"><sup class="lineRef">378</sup>mensas <span class="italic">GMR</span>: aras <span class="italic">P</span> (<span class="italic">A.</span> 5.101)</li></ul></section></notes></section>