<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line">defruta vel psithia passos de vite racemos,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Cecropiumque thymum et grave olentia centaurea.</span><span class="linebreak"></span>
<span class="line">est etiam flos in pratis, cui nomen amello</span><span class="linebreak"></span>
<span class="line">fecere agricolae, facilis quaerentibus herba;</span><span class="linebreak"></span>
<span class="line">namque uno ingentem tollit de caespite silvam,</span><span class="linebreak"></span>
<span class="line">aureus ipse, sed in foliis, quae plurima circum</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>funduntur, violae sublucet purpura nigrae;</span><span class="linebreak"></span>
<span class="line">saepe deum nexis ornatae torquibus arae;</span><span class="linebreak"></span>
<span class="line">asper in ore sapor; tonsis in vallibus illum</span><span class="linebreak"></span>
<span class="line">pastores et curva legunt prope flumina Mellae.</span><span class="linebreak"></span>
<span class="line">huius odorato radices incoque Baccho</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>pabulaque in foribus plenis appone canistris.</span><span class="linebreak"></span>
<span class="line indent2">Sed si quem proles subito defecerit omnis</span><span class="linebreak"></span>
<span class="line">nec genus unde novae stirpis revocetur habebit,</span><span class="linebreak"></span>
<span class="line">tempus et Arcadii memoranda inventa magistri</span><span class="linebreak"></span>
<span class="line">pandere, quoque modo caesis iam saepe iuvencis</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>insincerus apes tulerit cruor. altius omnem</span><span class="linebreak"></span>
<span class="line">expediam prima repetens ab origine famam.</span><span class="linebreak"></span>
<span class="line">nam qua Pellaei gens fortunata Canopi</span><span class="linebreak"></span>
<span class="line">accolit effuso stagnantem flumine Nilum</span><span class="linebreak"></span>
<span class="line">et circum pictis vehitur sua rura phaselis,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>quaque pharetratae vicinia Persidis urget,</span><span class="linebreak"></span>
<span class="line"><span class="br"></span><span class="lineNumber">292</span><span class="br"></span>et diversa ruens septem discurrit in ora</span><span class="linebreak"></span>
<span class="line"><span class="br"></span><span class="lineNumber">293</span><span class="br"></span>usque coloratis amnis devexus ab Indis,</span><span class="linebreak"></span>
<span class="line"><span class="br"></span><span class="lineNumber">291</span><span class="br"></span>et viridem Aegyptum nigra fecundat harena,</span><span class="linebreak"></span>
<span class="line">omnis in hac certam regio iacit arte salutem.</span><span class="linebreak"></span>
</p>
</section><notes></notes></section>