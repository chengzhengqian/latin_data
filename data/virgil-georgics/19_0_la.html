<section class="div1 language" lang="la"><header><hgroup><h1>Georgics</h1></hgroup></header><section class="div2"><p class="lineGroup">
<span class="line indent2">Di patrii, Indigetes, et Romule Vestaque mater,</span><span class="linebreak"></span>
<span class="line">quae Tuscum Tiberim et Romana Palatia servas,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>hunc saltem everso iuvenem succurrere saeclo</span><span class="linebreak"></span>
<span class="line">ne prohibete! satis iam pridem sanguine nostro</span><span class="linebreak"></span>
<span class="line">Laomedonteae luimus periuria Troiae;</span><span class="linebreak"></span>
<span class="line">iam pridem nobis caeli te regia, Caesar,</span><span class="linebreak"></span>
<span class="line">invidet atque hominum queritur curare triumphos;</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>quippe ubi fas versum atque nefas: tot bella per orbem,</span><span class="linebreak"></span>
<span class="line">tam multae scelerum facies; non ullus aratro</span><span class="linebreak"></span>
<span class="line">dignus honos, squalent abductis arva colonis,</span><span class="linebreak"></span>
<span class="line">et curvae rigidum falces conflantur in ensem.</span><span class="linebreak"></span>
<span class="line">hinc movet Euphrates, illinc Germania bellum;</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>vicinae ruptis inter se legibus urbes</span><span class="linebreak"></span>
<span class="line">arma ferunt; saevit toto Mars impius orbe:</span><span class="linebreak"></span>
<span class="line">ut cum carceribus sese effudere quadrigae,</span><span class="linebreak"></span>
<span class="line">addunt in spatia, et frustra retinacula tendens</span><span class="linebreak"></span>
<span class="line">fertur equis auriga neque audit currus habenas.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_134_513"><sup class="lineRef">513</sup>in spatia <span class="italic">Quintilian</span> 8.3.78, <span class="italic">Servius</span>: in spatio <span class="italic">Servius Auctus</span>: spatia <span class="italic">R</span>: spatio <span class="italic">MÎ³</span>
</li></ul></section></notes></section>