<section class="div1 language" lang="la"><header><hgroup><h1>Georgics</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">45</span><span class="br"></span>depresso incipiat iam tum mihi taurus aratro</span><span class="linebreak"></span>
<span class="line">ingemere, et sulco attritus splendescere vomer.</span><span class="linebreak"></span>
<span class="line">illa seges demum votis respondet avari</span><span class="linebreak"></span>
<span class="line">agricolae, bis quae solem, bis frigora sensit;</span><span class="linebreak"></span>
<span class="line">illius immensae ruperunt horrea messes.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>ac prius ignotum ferro quam scindimus aequor,</span><span class="linebreak"></span>
<span class="line">ventos et varium caeli praediscere morem</span><span class="linebreak"></span>
<span class="line">cura sit ac patrios cultusque habitusque locorum,</span><span class="linebreak"></span>
<span class="line">et quid quaeque ferat regio et quid quaeque recuset.</span><span class="linebreak"></span>
<span class="line">hic segetes, illic veniunt felicius uvae,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>arborei fetus alibi, atque iniussa virescunt</span><span class="linebreak"></span>
<span class="line">gramina. nonne vides, croceos ut Tmolus odores,</span><span class="linebreak"></span>
<span class="line">India mittit ebur, molles sua tura Sabaei,</span><span class="linebreak"></span>
<span class="line">at Chalybes nudi ferrum, virosaque Pontus</span><span class="linebreak"></span>
<span class="line">castorea, Eliadum palmas Epiros equarum?</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>continuo has leges aeternaque foedera certis</span><span class="linebreak"></span>
<span class="line">imposuit natura locis, quo tempore primum</span><span class="linebreak"></span>
<span class="line">Deucalion vacuum lapides iactavit in orbem,</span><span class="linebreak"></span>
<span class="line">unde homines nati, durum genus. ergo age, terrae</span><span class="linebreak"></span>
<span class="line">pingue solum primis extemplo a mensibus anni</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>fortes invertant tauri, glaebasque iacentis</span><span class="linebreak"></span>
<span class="line">pulverulenta coquat maturis solibus aestas;</span><span class="linebreak"></span>
<span class="line">at si non fuerit tellus fecunda, sub ipsum</span><span class="linebreak"></span>
<span class="line">Arcturum tenui sat erit suspendere sulco:</span><span class="linebreak"></span>
<span class="line">illic, officiant laetis ne frugibus herbae,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>hic, sterilem exiguus ne deserat umor harenam.</span><span class="linebreak"></span>
<span class="line indent2">Alternis idem tonsas cessare novalis</span><span class="linebreak"></span>
<span class="line">et segnem patiere situ durescere campum;</span><span class="linebreak"></span>
<span class="line">aut ibi flava seres mutato sidere farra,</span><span class="linebreak"></span>
<span class="line">unde prius laetum siliqua quassante legumen</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>aut tenuis fetus viciae tristisque lupini</span><span class="linebreak"></span>
<span class="line">sustuleris fragilis calamos silvamque sonantem.</span><span class="linebreak"></span>
</p>
</section><notes></notes></section>