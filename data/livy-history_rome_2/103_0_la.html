<section class="div1 language" lang="la"><section class="div2">
<p> <span class="marginNote left"><span class="sc">a.u.c.</span> 284</span>LXI. Turbulentior inde annus excepit L. Valerio T. Aemilio consulibus, cum propter certamina ordinum
de lege agraria tum propter iudicium Ap. Claudi.
<span class="innerMarginNote right">2</span>cui, acerrimo adversario legis causamque possesso rum publici agri tamquam tertio consuli sustinenti.
<span class="innerMarginNote right">3</span>M. Duillius et Cn. Siccius diem dixere. Numquam ante tam invisus plebi reus ad iudicium vocatus populi est, plenus suarum, plenus paternarum irarum.
<span class="innerMarginNote right">4</span>Patres quoque non temere pro ullo aeque adnisi sunt: propugnatorem senatus maiestatisque vindicem suae, ad omnes tribunicios plebeiosque oppositum tumultus, modum dumtaxat in certamine egressum,
<span class="innerMarginNote right">5</span>iratae obici plebi. Unus e patribus, ipse Ap. Claudius,
et tribunos et plebem et suum iudicium pro nihilo habebat. Illum non minae plebis, non senatus preces perpellere umquam potuere, non modo ut vestem
mutaret aut supplex prensaret homines, sed ne ut ex consueta quidem asperitate orationis, cum ad populum agenda causa esset, aliquid leniret atque
<span class="innerMarginNote right">6</span>submitteret. Idem habitus oris, eadem contumacia in voltu, idem in oratione spiritus erat, adeo ut magna pars plebis Appium non minus reum timeret,
<span class="innerMarginNote right">7</span>quam consulem timuerat. Semel causam dixit, quo semper agere omnia solitus erat accusatorio spiritu;
</p></section><notes></notes></section>