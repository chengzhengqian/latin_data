<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 280–281</span>omnia ad nutum imperiumque tribuni agenda esse;
<span class="innerMarginNote right">6</span>si se commoverit, si respexerit patres, si aliud quam plebem esse in re publica crediderit, exsilium Cn. Marci, Meneni damnationem et mortem sibi proponat<a class="footnoteLink" href="#note_LCL114_402_1" id="target_note_LCL114_402_1"><sup>1</sup></a>
<span class="innerMarginNote right">7</span>ante oculos. His accensi vocibus patres consilia<a class="footnoteLink" href="#note_LCL114_402_2" id="target_note_LCL114_402_2"><sup>2</sup></a>
inde non publica, sed in privato seductaque a plurium conscientia habuere. Ubi cum id modo constaret, iure an iniuria eripiendos esse reos, atrocissima
quaeque maxime placebat sententia, nec
<span class="innerMarginNote right">8</span>auctor quamvis audaci facinori deerat. Igitur iudicii die, cum plebs in foro erecta exspectatione staret, mirari primo quod non descenderet tribunus; dein, cum iam mora suspectior fieret, deterritum a primoribus
credere et desertam ac proditam causam publicam
<span class="innerMarginNote right">9</span>queri; tandem qui obversati vestibulo tribuni fuerant nuntiant domi mortuum esse inventum. Quod ubi in totam contionem pertulit rumor, sicut acies funditur duce occiso, ita dilapsi passim alii alio. Praecipuus pavor tribunos invaserat, quam nihil auxilii sacratae leges haberent morte collegae monitos.
<span class="innerMarginNote right">10</span>Nec patres satis moderate ferre laetitiam; adeoque
neminem noxiae paenitebat ut etiam insontes fecisse videri vellent, palamque ferretur malo domandam tribuniciam potestatem.</p>
</section><notes><section class="footnotes"><ul><li class="note" id="note_LCL114_402_1"><a class="footnoteCrossrefLink" href="#target_note_LCL114_402_1" title="Click to highlight in text"><sup class="lineRef">1</sup>proponat <span class="italic">U</span>?ϛ: proponant Ω.</a></li><script type="text/javascript">document.getElementById('note_LCL114_402_1').style.display = "none";</script><li class="note" id="note_LCL114_402_2"><a class="footnoteCrossrefLink" href="#target_note_LCL114_402_2" title="Click to highlight in text"><sup class="lineRef">2</sup> consilia Ω: concilia <span class="italic">Gronov.</span></a></li><script type="text/javascript">document.getElementById('note_LCL114_402_2').style.display = "none";</script></ul></section></notes></section>