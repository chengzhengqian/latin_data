<section class="div1 language" lang="la"><section class="div2">
<p> <span class="marginNote left"><span class="sc">a.u.c</span> 270–271</span>XLII. Haud diuturna ira populi in Cassium fuit.
Dulcedo agrariae legis ipsa per se dempto auctore subibat animos, accensaque ea cupiditas est malignitate
patrum, qui devictis eo anno Volscis Aequisque
<span class="innerMarginNote right">2</span>militem praeda fraudavere. Quidquid captum ex hostibus est, vendidit Fabius consul ac redegit in publicum. Invisum erat Fabium nomen plebi propter
novissimum consulem; tenuere tamen patres, ut
<span class="innerMarginNote right">3</span>cum L. Aemilio Caeso Fabius consul crearetur. Eo infestior facta plebes seditione domestica bellum externum excivit. Bello deinde civiles discordiae intermissae. Uno animo patres ac plebs rebellantes Volscos et Aequos duce Aemilio prospera pugna
<span class="innerMarginNote right">4</span>vicere. Plus tamen hostium fuga quam proelium absumpsit, adeo pertinaciter fusos insecuti sunt
<span class="innerMarginNote right">5</span>equites. Castoris aedes eodem anno idibus Quintilibus
dedicata est. Vota erat Latino bello a Postumio<a class="footnoteLink" href="#note_LCL114_356_1" id="target_note_LCL114_356_1"><sup>1</sup></a>
dictatore: filius eius duumvir ad id ipsum creatus dedicavit.</p>
<p><span class="innerMarginNote right">6</span>Sollicitati et eo anno sunt dulcedine agrariae legis animi plebis. Tribuni plebi popularem potestatem lege populari celebrabant: patres satis superque gratuiti furoris in multitudine credentes esse, largitiones



</p></section><notes><section class="footnotes"><ul><li class="note" id="note_LCL114_356_1"><a class="footnoteCrossrefLink" href="#target_note_LCL114_356_1" title="Click to highlight in text"><sup class="lineRef">1</sup>a Postumio <span class="italic">du Rieu</span>: Postumio Ω.</a></li><script type="text/javascript">document.getElementById('note_LCL114_356_1').style.display = "none";</script></ul></section></notes></section>