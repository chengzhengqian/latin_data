<section class="div1 language" lang="la"><section class="div2">
<p> <span class="marginNote left"><span class="sc">a.u.c.</span> 285</span>LXIII. Inter haec bella manente discordia domi
consules T. Numicius Priscus A. Verginius facti.
<span class="innerMarginNote right">2</span>Non ultra videbatur latura plebes dilationem agrariae
legis, ultimaque vis parabatur, cum Volscos adesse fumo ex incendiis villarum fugaque agrestium cognitum est. Ea res maturam iam seditionem ac
<span class="innerMarginNote right">3</span>prope erumpentem repressit. Consules, coacti extemplo
ab senatu, ad bellum educta ex urbe iuventute
<span class="innerMarginNote right">4</span>tranquilliorem ceteram plebem fecerunt. Et hostes quidem, nihil aliud quam perfusis vano timore
<span class="innerMarginNote right">5</span>Romanis, citato agmine abeunt: Numicius Antium adversus Volscos, Verginius contra Aequos profectus. Ibi ex insidiis prope magna accepta clade virtus militum rem prolapsam neglegentia consulis restituit.
<span class="innerMarginNote right">6</span>Melius in Volscis imperatum est; fusi primo proelio hostes fugaque in urbem Antium, ut tum res erant, opulentissimam, acti. Quam consul oppugnare non ausus, Caenonem, aliud oppidum nequaquam tam
<span class="innerMarginNote right">7</span>opulentum, ab Antiatibus cepit. Dum Aequi Volscique
Romanos exercitus tenent, Sabini usque ad portas urbis populantes incessere. Deinde ipsi paucis post diebus ab duobus exercitibus, utroque per iram consule ingresso in finis, plus cladium quam intulerant
acceperunt.</p>
</section><notes></notes></section>