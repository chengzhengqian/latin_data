<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 278â€“279</span>consul accitis Latinorum Hernicorumque auxiliis cum
exercitu Veios missus castra Sabina, quae pro moenibus
sociorum locata erant, confestim adgreditur tantamque
trepidationem iniecit ut, dum dispersi alii alia manipulatim excurrunt ad arcendam hostium vim, ea porta cui signa primum intulerat caperetur.
<span class="innerMarginNote right">2</span>Intra vallum deinde caedes magis quam proelium esse. Tumultus e castris et in urbem penetrat; tamquam
Veiis captis, ita pavidi Veientes ad arma currunt.
Pars Sabinis eunt subsidio, pars Romanos toto
<span class="innerMarginNote right">3</span>impetu intentos in castra adoriuntur. Paulisper aversi turbatique sunt; deinde et ipsi utroque versis signis resistunt, et eques ab consule immissus Tuscos fundit fugatque; eademque hora duo exercitus, duae potentissimae et maximae finitimae gentes superatae sunt.</p>
<p><span class="innerMarginNote right">4</span>Dum haec ad Veios geruntur, Volsci Aequique in Latino agro posuerant castra populatique fines erant. Eos per se ipsi Latini adsumptis Hernicis sine Romano
<span class="innerMarginNote right">5</span>aut duce aut auxilio castris exuerunt; ingenti praeda praeter suas reciperatas res potiti sunt. Missus
tamen ab Roma consul in Volscos C. Nautius; mos, credo, non placebat sine Romano duce exercituque
socios propriis viribus consiliisque bella
</p></section><notes></notes></section>