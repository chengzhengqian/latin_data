<section class="div1 language" lang="la"><section class="div2">
<p> <span class="marginNote left"><span class="sc">a.u.c.</span> 259</span><span class="innerMarginNote right">5</span>Ap. Claudius deinde et P. Servilius consules facti.
Insignis hic annus est nuntio Tarquini mortis. Mortuus
Cumis, quo se post fractas opes Latinorum ad
<span class="innerMarginNote right">6</span>Aristodemum tyrannum contulerat. Eo nuntio erecti patres, erecta plebes. Sed patribus nimis luxuriosa ea fuit laetitia: plebi, cui ad eam diem summa ope inservitum erat, iniuriae a primoribus fieri coepere.
<span class="innerMarginNote right">7</span>Eodem anno Signia colonia, quam rex Tarquinius deduxerat, suppleto numero colonorum iterum deducta
est. Romae tribus una et viginti factae. Aedes Mercuri dedicata est idibus Maiis.</p>
<p>XXII. Cum Volscorum gente Latino bello neque pax neque bellum fuerat; nam et Volsci comparaverant
auxilia quae mitterent Latinis, ni maturatum ab dictatore Romano esset, et maturavit Romanus, ne proelio uno cum Latino Volscoque contenderet.
<span class="innerMarginNote right">2</span>Hac ira consules in Volscum agrum legiones duxere. Volscos consilii poenam non metuentes necopinata res perculit; armorum immemores obsides dant trecentos
principum a Cora atque Pometia liberos. Ita
<span class="innerMarginNote right">3</span>sine certamine inde abductae legiones. Nec ita multo post Volscis levatis metu suum rediit ingenium;
rursus occultum parant bellum Hernicis in
<span class="innerMarginNote right">4</span>societatem armorum adsumptis. Legatos quoque ad
</p></section><notes></notes></section>