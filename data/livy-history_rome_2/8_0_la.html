<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 245</span><span class="innerMarginNote right">4</span>frumenti acervos sedisse inlitos limo; insulam inde
paulatim, et aliis quae fert temere flumen eodem invectis, factam. Postea credo additas moles manuque
adiutum, ut tam eminens area firmaque templis
<span class="innerMarginNote right">5</span>quoque ac porticibus sustinendis esset. Direptis bonis regum damnati proditores sumptumque supplicium,
conspectius eo quod poenae capiendae ministerium
patri de liberis consulatus imposuit, et qui spectator erat amovendus, eum ipsum fortuna exactorem
<span class="innerMarginNote right">6</span>supplicii dedit. Stabant deligati ad palum nobilissimi iuvenes; sed a ceteris, velut ab ignotis capitibus, consulis liberi omnium in se averterant oculos, miserebatque non poenae magis homines
<span class="innerMarginNote right">7</span>quam sceleris quo poenam meriti essent: illos eo potissimum anno patriam liberatam, patrem liberatorem,
consulatum ortum ex domo Iunia, patres, plebem, quidquid deorum hominumque Romanorum esset, induxisse in animum ut superbo quondam regi,
<span class="innerMarginNote right">8</span>tum infesto exsuli proderent. Consules in sedem processere suam, missique lictores ad sumendum supplicium. Nudatos virgis caedunt securique feriunt,
cum inter omne tempus pater voltusque et os eius spectaculo esset eminente animo patrio inter
<span class="innerMarginNote right">9</span>publicae poenae ministerium. Secundum poenam
</p></section><notes></notes></section>