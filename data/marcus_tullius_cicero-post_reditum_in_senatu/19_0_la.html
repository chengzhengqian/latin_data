<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

concordiamque civium facturum, et ut ad vos de eo statim referretur, meque, etiam si diutius calumniarentur, redire iussistis. Quid? ut agerentur gratiae iis, qui e municipiis venissent? quid? ut ad illam diem, res cum redissent, rogarentur, ut pari studio convenirent? Quid denique illo die, quem P. Lentulus mihi fratrique meo liberisque nostris natalem constituit non modo ad nostram, verum etiam ad sempiterni memoriam temporis? quo die nos comitiis centuriatis, quae maxime maiores comitia iusta dici haberique voluerunt, arcessivit in patriam, ut eaedem centuriae, quae me consulem fecerant, consulatum <span class="br"></span><span class="lineNumber">28</span><span class="br"></span> meum comprobarent. Eo<a class="footnoteLink" href="#note_LCL158_84_1" id="target_note_LCL158_84_1"><sup>1</sup></a> die quis civis fuit qui fas esse putaret, quacumque aut aetate aut valetudine esset, non se de salute mea sententiam ferre? Quando tantam frequentiam in campo, tantum splendorem Italiae totius ordinumque omnium, quando illa dignitate rogatores, diribitores custodesque vidistis? Itaque P. Lentuli beneficio excellenti atque divino non reducti sumus in patriam ita, ut non nulli clarissimi cives, sed equis insignibus et curru aurato reportati.</p>
</section><notes><section class="footnotes"><ul><li class="note" id="note_LCL158_84_1"><a class="footnoteCrossrefLink" href="#target_note_LCL158_84_1" title="Click to highlight in text"><sup class="lineRef">1</sup>eo <span class="italic">Madvig</span>: quo <span class="italic"><span class="sc">mss</span>.</span></a></li><script type="text/javascript">document.getElementById('note_LCL158_84_1').style.display = "none";</script></ul></section></notes></section>