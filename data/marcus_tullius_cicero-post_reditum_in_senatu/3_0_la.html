<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

non multo post discessum meum me universi revocavistis, referente L. Ninnio, fortissimo atque optimo viro? quem habuit ille pestifer annus et maxime fidelem et minime timidum, si dimicare placuisset, defensorem salutis meae: postea quam vobis decernendi potestas facta non est per eum tribunum plebis, qui cum per se rem publicam lacerare non posset, sub alieno scelere delituit,<a class="footnoteLink" href="#note_LCL158_52_1" id="target_note_LCL158_52_1"><sup>1</sup></a> numquam de me siluistis, numquam meam salutem non ab iis consulibus, <span class="br"></span><span class="lineNumber">4</span><span class="br"></span> qui vendiderant, flagitavistis. Itaque vestro studio atque auctoritate perfectum est, ut ipse ille annus, quem ego mihi quam patriae malueram esse fatalem, octo tribunos haberet, qui et promulgarent de salute mea et ad vos saepe numero referrent. Nam consules modesti legumque metuentes impediebantur lege, non ea, quae de me, sed ea, quae de ipsis lata erat, cum meus inimicus promulgavit, ut, si revixissent ii, qui haec paene delerunt, tum ego redirem: quo facto utrumque confessus est, et se illorum vitam desiderare et magno in periculo rem publicam futuram, si, cum hostes atque interfectores rei publicae revixissent, ego non revertissem. Atque illo ipso tamen anno, cum ego cessissem, princeps autem civitatis non legum






</p></section><notes><section class="footnotes"><ul><li class="note" id="note_LCL158_52_1"><a class="footnoteCrossrefLink" href="#target_note_LCL158_52_1" title="Click to highlight in text"><sup class="lineRef">1</sup>delituit <span class="italic">Er.:</span> deluit <span class="italic">P:</span> diruit <span class="italic">H.</span></a></li><script type="text/javascript">document.getElementById('note_LCL158_52_1').style.display = "none";</script></ul></section></notes></section>