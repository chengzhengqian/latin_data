<section class="div1 language" lang="la"><header><hgroup><h1>Cornelius Nepos</h1></hgroup></header><section class="div2">
<p><span class="bold">10.</span> Huius rex animi magnitudinem admirans cupiensque talem virum sibi conciliari, veniam dedit. Ille omne illud tempus litteris sermonique Persarum se dedidit; quibus adeo eruditus est, ut multo commodius dicatur apud regem verba fecisse quam
<span class="br"></span><span class="lineNumber">2</span><span class="br"></span>ii poterant qui in Perside erant nati. Hic cum multa regi esset pollicitus gratissimumque illud, si suis uti consiliis vellet, illum Graeciam bello oppressurum,
magnis muneribus ab Artaxerxe donatus, in Asiam rediit domiciliumque Magnesiae sibi constituit.
<span class="br"></span><span class="lineNumber">3</span><span class="br"></span>Namque hanc urbem ei rex donarat, his quidem verbis, quae ei panem praeberet—ex qua regione quinquaginta talenta quotannis redibant—Lampsacum autem, unde vinum sumeret, Myunta,<a class="footnoteLink" href="#note_LCL467_40_1" id="target_note_LCL467_40_1"><sup>1</sup></a> ex qua obsonium haberet.</p>
<p>Huius ad nostram memoriam monumenta manserunt
duo: sepulcrum prope oppidum, in quo est
<span class="br"></span><span class="lineNumber">4</span><span class="br"></span>sepultus, statua<a class="footnoteLink" href="#note_LCL467_40_2" id="target_note_LCL467_40_2"><sup>2</sup></a> in foro Magnesiae. De cuius morte multimodis apud plerosque scriptum est, sed nos eundem potissimum Thucydidem auctorem probamus, qui illum ait Magnesiae morbo mortuum neque negat fuisse famam, venenum sua sponte sumpsisse, cum se quae regi de Graecia opprimenda
<span class="br"></span><span class="lineNumber">5</span><span class="br"></span>pollicitus esset praestare posse desperaret. Idem ossa eius clam in Attica ab amicis sepulta, quoniam legibus non concederetur, quod proditionis esset damnatus, memoriae prodidit.</p>
</section><notes><section class="footnotes"><ul><li class="note" id="note_LCL467_40_1"><a class="footnoteCrossrefLink" href="#target_note_LCL467_40_1" title="Click to highlight in text"><sup class="lineRef">1</sup>Myunta, <span class="italic">Aldus</span>; <span class="italic">the MSS. usually have corruptions of proper names</span>, <span class="italic">which will not always be noted.</span></a></li><script type="text/javascript">document.getElementById('note_LCL467_40_1').style.display = "none";</script><li class="note" id="note_LCL467_40_2"><a class="footnoteCrossrefLink" href="#target_note_LCL467_40_2" title="Click to highlight in text"><sup class="lineRef">2</sup>statua, <span class="italic">Fleck</span>; statuae, <span class="italic">MSS.</span></a></li><script type="text/javascript">document.getElementById('note_LCL467_40_2').style.display = "none";</script></ul></section></notes></section>