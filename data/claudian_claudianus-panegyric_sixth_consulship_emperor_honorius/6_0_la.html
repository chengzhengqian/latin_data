<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1">Hinc tibi concreta radice tenacius haesit</span><span class="linebreak"></span>
<span class="line">et penitus totis inolevit Roma medullis,</span><span class="linebreak"></span>
<span class="line">dilectaeque urbis tenero conceptus ab ungue</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>tecum crevit amor. nec te mutare reversum</span><span class="linebreak"></span>
<span class="line">evaluit propria nutritor Bosphorus arce.</span><span class="linebreak"></span>
<span class="line">et quotiens optare tibi quae moenia malles</span><span class="linebreak"></span>
<span class="line">adludens genitor regni pro parte dedisset,</span><span class="linebreak"></span>
<span class="line">divitis Aurorae solium sortemque paratam</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>sponte remittebas fratri: “regat ille volentes</span><span class="linebreak"></span>
<span class="line">Assyrios; habeat Pharium cum Tigride Nilum;</span><span class="linebreak"></span>
<span class="line">contingat mea Roma mihi.” nec vota fefellit</span><span class="linebreak"></span>
<span class="line">eventus. Fortuna novum molita tyrannum</span><span class="linebreak"></span>
<span class="line">iam tibi quaerebat Latium belloque secundo</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>protinus Eoa velox accitus ab aula</span><span class="linebreak"></span>
<span class="line">suscipis Hesperiam patrio bis Marte receptam.</span><span class="linebreak"></span>
<span class="line">ipsa per Illyricas urbes Oriente relicto</span><span class="linebreak"></span>
<span class="line">ire Serena comes nullo deterrita casu,</span><span class="linebreak"></span>
<span class="line">materna te mente fovens Latioque futurum</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>rectorem generumque sibi seniore supernas</span><span class="linebreak"></span>
<span class="line">iam repetente plagas. illo sub cardine rerum</span><span class="linebreak"></span>
<span class="line">sedula servatum per tot discrimina pignus</span><span class="linebreak"></span>
<span class="line">restituit sceptris patrui castrisque mariti.</span><span class="linebreak"></span>
<span class="line">certavit pietate domus, fidaeque reductum</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>coniugis officio Stilichonis cura recepit.</span><span class="linebreak"></span>
<span class="line indent1">Felix ille parens, qui te securus Olympum</span><span class="linebreak"></span>
<span class="line">succedente petit! quam laetus ab aethere cernit</span><span class="linebreak"></span>
<span class="line">se factis crevisse tuis! duo namque fuere</span><span class="linebreak"></span>
</p></section><notes></notes></section>