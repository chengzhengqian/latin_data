<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">mutatos edunt pariter tot pectora motus</span><span class="linebreak"></span>
<span class="line">in latus adlisis clipeis aut rursus in altum</span><span class="linebreak"></span>
<span class="line">vibratis; grave parma sonat, mucronis acutum</span><span class="linebreak"></span>
<span class="line">murmur, et umbonum pulsu modulante resultans</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>ferreus alterno concentus clauditur ense.</span><span class="linebreak"></span>
<span class="line">una omnis summissa phalanx tantaeque salutant</span><span class="linebreak"></span>
<span class="line">te, princeps, galeae. partitis inde catervis</span><span class="linebreak"></span>
<span class="line">in varios docto discurritur ordine gyros,</span><span class="linebreak"></span>
<span class="line">quos neque semiviri Gortynia tecta iuvenci</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>flumina nec crebro vincant Maeandria flexu.</span><span class="linebreak"></span>
<span class="line">discreto revoluta gradu torquentur in orbes</span><span class="linebreak"></span>
<span class="line">agmina, perpetuisque inmoto cardine claustris</span><span class="linebreak"></span>
<span class="line">Ianus bella premens laeta sub imagine pugnae</span><span class="linebreak"></span>
<span class="line">armorum innocuos paci largitur honores.</span><span class="linebreak"></span>
<span class="line indent1"><span class="br"></span><span class="lineNumber">640</span><span class="br"></span>Iamque novum fastis aperit felicibus annum</span><span class="linebreak"></span>
<span class="line">ore coronatus gemino; iam Thybris in uno</span><span class="linebreak"></span>
<span class="line">et Bruti cernit trabeas et sceptra Quirini.</span><span class="linebreak"></span>
<span class="line">consule laetatur post plurima saecula viso</span><span class="linebreak"></span>
<span class="line">Pallanteus apex; agnoscunt rostra curules</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>auditas quondam proavis, desuetaque cingit</span><span class="linebreak"></span>
<span class="line">regius auratis fora fascibus Ulpia lictor,</span><span class="linebreak"></span>
<span class="line">et sextas Getica praevelans fronde secures</span><span class="linebreak"></span>
<span class="line">colla triumphati proculcat Honorius Histri.</span><span class="linebreak"></span>
<span class="line">exeat in populos cunctis inlustrior annus,</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>natus fonte suo, quem non aliena per arva</span><span class="linebreak"></span>
<span class="line">induit hospes honos, cuius cunabula fovit</span><span class="linebreak"></span>
<span class="line">curia, quem primi tandem videre Quirites,</span><span class="linebreak"></span>
<span class="line">quem domitis auspex peperit Victoria bellis!</span><span class="linebreak"></span>
</p></section><notes></notes></section>