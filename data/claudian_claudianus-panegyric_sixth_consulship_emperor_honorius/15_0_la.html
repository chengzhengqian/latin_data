<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">325</span><span class="br"></span>sulphure caeruleo nigroque bitumine fumat,</span><span class="linebreak"></span>
<span class="line">circum membra rotat doctus purganda sacerdos</span><span class="linebreak"></span>
<span class="line">rore pio spargens, et dira fugantibus herbis</span><span class="linebreak"></span>
<span class="line">numina purificumque Iovem Triviamque precatus</span><span class="linebreak"></span>
<span class="line">trans caput aversis manibus iaculatur in Austrum</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>secum rapturas cantata piacula taedas.</span><span class="linebreak"></span>
<span class="line indent1">Acrior interea visendi principis ardor</span><span class="linebreak"></span>
<span class="line">accendit cum plebe patres et saepe negatum</span><span class="linebreak"></span>
<span class="line">flagitat adventum; nec tali publica vota</span><span class="linebreak"></span>
<span class="line">consensu tradunt atavi caluisse per urbem,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Dacica bellipotens cum fregerat Ulpius arma</span><span class="linebreak"></span>
<span class="line">atque indignantes in iura redegerat Arctos,</span><span class="linebreak"></span>
<span class="line">cum fasces cinxere Hypanin mirataque leges</span><span class="linebreak"></span>
<span class="line">Romanum stupuit Maeotia terra tribunal.</span><span class="linebreak"></span>
<span class="line">nec tantis patriae studiis ad templa vocatus,</span><span class="linebreak"></span>
<span class="line">clemens Marce, redis, cum gentibus undique cinctam</span><span class="linebreak"></span>
<span class="line"><span class="br"></span><span class="lineNumber">341</span><span class="br"></span>exuit Hesperiam paribus Fortuna periclis.</span><span class="linebreak"></span>
<span class="line">laus ibi nulla ducum; nam flammeus imber in hostem</span><span class="linebreak"></span>
<span class="line">decidit; hunc dorso trepidum fumante ferebat</span><span class="linebreak"></span>
<span class="line">ambustus sonipes; hic tabescente solutus</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>subsedit galea liquefactaque fulgure cuspis</span><span class="linebreak"></span>
<span class="line">canduit et subitis fluxere vaporibus enses.</span><span class="linebreak"></span>
<span class="line">tum contenta polo mortalis nescia teli</span><span class="linebreak"></span>
<span class="line">pugna fuit: Chaldaea mago seu carmina ritu</span><span class="linebreak"></span>
<span class="line">armavere deos, seu, quod reor, omne Tonantis</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>obsequium Marci mores potuere mereri.</span><span class="linebreak"></span>
<span class="line">nunc quoque praesidium Latio non deesset Olympi,</span><span class="linebreak"></span>
<span class="line">deficeret si nostra manus; sed providus aether</span><span class="linebreak"></span>
</p></section><notes></notes></section>