<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1">“Exere nunc doctos tantae certamina laudis,</span><span class="linebreak"></span>
<span class="line">Roma, choros et, quanta tuis facundia pollet</span><span class="linebreak"></span>
<span class="line">ingeniis, nostrum digno sonet ore parentem.”</span><span class="linebreak"></span>
<span class="line indent1">Dixit et antiquae muros egressa Ravennae</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>signa movet; iamque ora Padi portusque relinquit</span><span class="linebreak"></span>
<span class="line">flumineos, certis ubi legibus advena Nereus</span><span class="linebreak"></span>
<span class="line">aestuat et pronas puppes nunc amne secundo,</span><span class="linebreak"></span>
<span class="line">nunc redeunte vehit nudataque litora fluctu</span><span class="linebreak"></span>
<span class="line">deserit, Oceani lunaribus aemula damnis.</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>laetior hinc Fano recipit Fortuna vetusto,</span><span class="linebreak"></span>
<span class="line">despiciturque vagus praerupta valle Metaurus,</span><span class="linebreak"></span>
<span class="line">qua mons arte patens vivo se perforat arcu</span><span class="linebreak"></span>
<span class="line">admisitque viam sectae per viscera rupis,</span><span class="linebreak"></span>
<span class="line">exuperans delubra Iovis saxoque minantes</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Appenninigenis cultas pastoribus aras.</span><span class="linebreak"></span>
<span class="line">quin et Clitumni sacras victoribus undas,</span><span class="linebreak"></span>
<span class="line">candida quae Latiis praebent armenta triumphis,</span><span class="linebreak"></span>
<span class="line">visere cura fuit; nec te miracula fontis</span><span class="linebreak"></span>
<span class="line">praetereunt, tacito passu quem si quis adiret,</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>lentus erat; si voce gradum maiore citasset,</span><span class="linebreak"></span>
<span class="line">commixtis fervebat aquis; cumque omnibus una</span><span class="linebreak"></span>
<span class="line">sit natura vadis, similes ut corporis undas</span><span class="linebreak"></span>
<span class="line">ostendant, haec sola novam iactantia sortem</span><span class="linebreak"></span>
<span class="line">humanos properant imitari flumina mores.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>celsa dehinc patulum prospectans Narnia campum</span><span class="linebreak"></span>
<span class="line">regali calcatur equo, rarique coloris</span><span class="linebreak"></span>
<span class="line">non procul amnis abest, urbi qui nominis auctor:</span><span class="linebreak"></span>
<span class="line">ilice sub densa silvis artatus opacis</span><span class="linebreak"></span>
</p></section><notes></notes></section>