<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">50</span><span class="br"></span>naturam cumulante manu, spoliisque micantes</span><span class="linebreak"></span>
<span class="line">innumeros arcus. acies stupet igne metalli</span><span class="linebreak"></span>
<span class="line">et circumfuso trepidans obtunditur auro.</span><span class="linebreak"></span>
<span class="line indent1">Agnoscisne tuos, princeps venerande, penates?</span><span class="linebreak"></span>
<span class="line">haec sunt, quae primis olim miratus in annis</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>patre pio monstrante puer. nil optimus ille</span><span class="linebreak"></span>
<span class="line">divorum toto meruit felicius aevo,</span><span class="linebreak"></span>
<span class="line">quam quod Romuleis victor sub moenibus egit</span><span class="linebreak"></span>
<span class="line">te consorte dies, cum se melioribus addens</span><span class="linebreak"></span>
<span class="line">exemplis civem gereret terrore remoto,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>alternos cum plebe iocos dilectaque passus</span><span class="linebreak"></span>
<span class="line">iurgia patriciasque domos privataque passim</span><span class="linebreak"></span>
<span class="line">visere deposito dignatus limina fastu.</span><span class="linebreak"></span>
<span class="line">publicus hinc ardescit amor, cum moribus aequis</span><span class="linebreak"></span>
<span class="line">inclinat populo regale modestia culmen.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>teque rudem vitae, quamvis diademate necdum</span><span class="linebreak"></span>
<span class="line">cingebare comas, socium sumebat honorum</span><span class="linebreak"></span>
<span class="line">purpureo fotum gremio, parvumque triumphis</span><span class="linebreak"></span>
<span class="line">imbuit et magnis docuit praeludere fatis.</span><span class="linebreak"></span>
<span class="line">et linguis variae gentes missique rogatum</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>foedera Persarum proceres cum patre sedentem</span><span class="linebreak"></span>
<span class="line">hac quondam videre domo positoque tiaram</span><span class="linebreak"></span>
<span class="line">summisere genu. tecum praelarga vocavit</span><span class="linebreak"></span>
<span class="line">ditandas ad dona tribus; fulgentia tecum</span><span class="linebreak"></span>
<span class="line">collecti trabeatus adit delubra senatus</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Romano puerum gaudens offerre favori,</span><span class="linebreak"></span>
<span class="line">ut novus imperio iam tunc adsuesceret heres.</span><span class="linebreak"></span>
</p></section><notes></notes></section>