<section class="div1 language" lang="la"><header><hgroup><h1>Marcus Cato</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>Conterito in mortario seorsum utrumque. Postea infriato quam minutissime in amurcam caldam et simul rudicula misceto et denuo coquito sub dio caelo. Nam si in tecto coquas, cum bitumen et sulpur additum est, excandescet. Ubi erit tam crassum quam viscum, sinito frigescat. Hoc vitem circum caput et sub brachia unguito; convolvolus non nascetur.</p>
</section>
<section class="div2">
<p>XCVI. Oves ne scabrae fiant. Amurcam condito, puram bene facito, aquam in qua<a class="footnoteLink" href="#note_LCL283_94_1" id="target_note_LCL283_94_1"><sup>1</sup></a> lupinus deferverit et faecem de vino bono, inter se omnia conmisceto pariter. Postea cum detonderis, unguito totas,
<span class="br"></span><span class="lineNumber">2</span><span class="br"></span>sinito biduum aut triduum consudent. Deinde lavito in mari; si aquam marinam non habebis, facito aquam salsam, ea lavito. Si haec sic feceris, neque scabrae fient et lanae plus et meliorem habebunt, et ricini non erunt molesti. Eodem in omnes quadripedes utito, si scabrae erunt.</p>
</section>
<section class="div2">
<p>XCVII. Amurca decocta axem unguito et lora et calciamenta et coria; omnia meliora facies.</p>
</section>
<section class="div2">
<p>XCVIII. Vestimenta ne tiniae tangant. Amurcam decoquito ad dimidium, ea unguito fundum arcae et extrinsecus et pedes et angulos. Ubi ea adaruerit, vestimenta condito. Si ita feceris, tiniae non nocebunt.
<span class="br"></span><span class="lineNumber">2</span><span class="br"></span>Et item ligneam supellectilem omnem si ungues, non putescet, et cum ea terseris, splendidior fiet. Item ahenea omnia unguito, sed prius extergeto
bene. Postea cum unxeris, cum uti voles, extergeto.
Splendidior erit, et aerugo non erit molesta.</p>
</section><notes><section class="footnotes"><ul><li class="note" id="note_LCL283_94_1"><a class="footnoteCrossrefLink" href="#target_note_LCL283_94_1" title="Click to highlight in text"><sup class="lineRef">1</sup><span class="italic">in qua</span> added by Keil.</a></li><script type="text/javascript">document.getElementById('note_LCL283_94_1').style.display = "none";</script></ul></section></notes></section>