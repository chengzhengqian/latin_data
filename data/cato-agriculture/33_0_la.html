<section class="div1 language" lang="la"><header><hgroup><h1>Marcus Cato</h1></hgroup></header><section class="div2"><p class="noindent">

terram cribro incernito altam digitum transversum. Eam terram tabula aut pedibus conplanato, furcas circum offigito, eo perticas intendito, eo sarmenta aut cratis ficarias inponito, quae frigus defendant et solem. Uti subtus homo ambulare possit facito. Crebro runcato. Simul herbae inceperint nasci, eximito. Nam si herbam duram velles, cupressos simul evelles.</p>
<p><span class="br"></span><span class="lineNumber">3</span><span class="br"></span>Ad eundem modum semen pirorum, malorum serito tegitoque. Nuces pineas ad eundem modum nisi tamquam alium serito.</p>
</section>
<section class="div2">
<p>XLIX. Vineam veterem si in alium locum transferre
voles, dumtaxat brachium crassam licebit.
<span class="br"></span><span class="lineNumber">2</span><span class="br"></span>Primum deputato, binas gemmas ne amplius relinquito.
Ex radicibus bene exfodito, usque radices persequito et caveto ne radices saucies. Ita uti fuerit, ponito in scrobe aut in sulco operitoque et bene occulcato, eodemque modo vineam statuito, alligato flexatoque, uti fuerit, crebroque fodito.</p>
</section>
<section class="div2">
<p>L. Prata primo vere stercerato luna silenti. Quae inrigiva non erunt, ubi favonius flare coeperit, cum prata defendes, depurgato herbasque malas omnis radicitus effodito.</p>
<p><span class="br"></span><span class="lineNumber">2</span><span class="br"></span>Ubi vineam deputaveris, acervum lignorum virgarumque
facito. Ficos interputato et in vinea ficos subradito alte, ne eas vitis scandat. Seminaria facito et vetera resarcito. Haec facito, antequam vineam fodere incipias.</p>
<p>Ubi daps profanata comestaque erit, verno arare incipito. Ea loca primum arato, quae siccissima erunt, et quae crassissima et aquosissima erunt, ea postremum arato, dum ne prius obdurescant.</p>
</section><notes></notes></section>