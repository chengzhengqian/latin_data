<section class="div1 language" lang="la"><header><hgroup><h1>Marcus Cato</h1></hgroup></header><section class="div2"><p class="noindent">

vindemiam de iis vitibus quod delegeris, seorsum servato, cyatum in ceteram potionem indito. Alvum movebit et postridie perpurgabit sine periculo.</p>
</section>
<section class="div2">
<p>CXVI. Lentim quo modo servari oporteat. Laserpicium
aceto diluito, permisceto lentim aceto laserpiciato
et ponito in sole. Postea lentim oleo perfricato,
sinito arescat. Ita integra servabitur recte.</p>
</section>
<section class="div2">
<p>CXVII. Oleae albae quo modo condiantur. Antequam
nigrae fiant, contundantur et in aquam deiciantur.
Crebro aquam mutet. Deinde, ubi satis maceratae erunt, exprimat et in acetum coiciat et oleum addat, salis selibram in modium olearum. Feniculum et lentiscum seorsum condat in acetum. Si una admiscere voles, cito utito.<a class="footnoteLink" href="#note_LCL283_106_1" id="target_note_LCL283_106_1"><sup>1</sup></a> In orculam calcato. Manibus siccis, cum uti voles, sumito.</p>
</section>
<section class="div2">
<p>CXVIII. Oleam albam,quam secundum vindemiam uti voles, sic condito. Musti tantundem addito, quantum aceti. Cetera item condito ita, uti supra scriptum est.</p>
</section>
<section class="div2">
<p>CXIX. Epityrum album nigrum variumque sic facito. Ex oleis albis nigris variisque nuculeos eicito. Sic condito. Concidito ipsas, addito oleum, acetum, coriandrum, cuminum, feniculum, rutam, mentam. In orculam condito, oleum supra siet. Ita utito.<a class="footnoteLink" href="#note_LCL283_106_1" id="target_note_LCL283_106_1"><sup>1</sup></a></p>
</section>
<section class="div2">
<p>CXX. Mustum si voles totum annum habere, in amphoram mustum indito et corticem oppicato, demittito in piscinam. Post dies XXX eximito. Totum annum mustum erit.</p>
</section><notes><section class="footnotes"><ul><li class="note" id="note_LCL283_106_1"><a class="footnoteCrossrefLink" href="#target_note_LCL283_106_1" title="Click to highlight in text"><sup class="lineRef">1</sup><span class="italic">utito</span> Keil: <span class="italic">utitor.</span></a></li><script type="text/javascript">document.getElementById('note_LCL283_106_1').style.display = "none";</script></ul></section></notes></section>