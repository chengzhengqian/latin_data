<section class="div1 language" lang="la"><header><hgroup><h1>Marcus Cato</h1></hgroup></header><section class="div2"><p class="noindent">

feniculi radicem puram contusam minam. Oblinito amphoram et post dies XXX aperito et utito.<a class="footnoteLink" href="#note_LCL283_110_1" id="target_note_LCL283_110_1"><sup>1</sup></a> Ubi voles cibum concoquere et lotium facere, hinc bibito quantum voles sine periculo. Idem vinum taenias perpurgat et lumbricos, si sic concinnes. Incenatum
<span class="br"></span><span class="lineNumber">2</span><span class="br"></span>iubeto<a class="footnoteLink" href="#note_LCL283_110_2" id="target_note_LCL283_110_2"><sup>2</sup></a> esse. Postridie turis drachmam unam conterito
et mel coctum drachmam unam et vini sextarium
origaniti. Dato ieiuno, et puero pro aetate triobolum et vini heminam. Supra pilam inscendat et saliat decies et deambulet.</p>
</section>
<section class="div2">
<p>CXXVIII. Habitationem delutare. Terram quam maxime cretosam vel rubricosam, eo amurcam infundito,
paleas indito. Sinito quadriduum fracescat. Ubi bene fracuerit, rutro concidito. Ubi concideris, delutato. Ita neque aspergo nocebit, neque mures cava facient, neque herba nascetur, neque lutamenta scindent se.</p>
</section>
<section class="div2">
<p>CXXIX. Aream, ubi frumentum teratur, sic facito. Confodiatur minute terra, amurca bene conspargatur et conbibat quam plurimum. Conminuito terram et cylindro aut pavicula coaequato. Ubi coaequata erit, neque formicae molestae erunt, et cum pluerit, lutum non erit.</p>
</section>
<section class="div2">
<p>CXXX. Codicillos oleagineos et cetera ligna amurca cruda perspargito et in sole ponito, perbibant bene. Ita neque fumosa erunt et ardebunt bene.</p>
</section>
<section class="div2">
<p>CXXXI. Piro florente dapem pro bubus facito. Postea verno arare incipito. Ea loca primum arato, quae rudecta harenosaque erunt. Postea uti quaeque gravissima et aquosissima erunt, ita postremo arato.</p>
</section><notes><section class="footnotes"><ul><li class="note" id="note_LCL283_110_1"><a class="footnoteCrossrefLink" href="#target_note_LCL283_110_1" title="Click to highlight in text"><sup class="lineRef">1</sup><span class="italic">utito</span> Keil: <span class="italic">utitor.</span></a></li><script type="text/javascript">document.getElementById('note_LCL283_110_1').style.display = "none";</script><li class="note" id="note_LCL283_110_2"><a class="footnoteCrossrefLink" href="#target_note_LCL283_110_2" title="Click to highlight in text"><sup class="lineRef">2</sup><span class="italic">iubeto</span> Keil: <span class="italic">iubet.</span></a></li><script type="text/javascript">document.getElementById('note_LCL283_110_2').style.display = "none";</script></ul></section></notes></section>