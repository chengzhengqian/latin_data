<section class="div1 language" lang="la"><header><hgroup><h1>Celsus</h1></hgroup></header><section class="div2"><p class="noindent">

et adsiduis capitis doloribus premitur, in periculo mortis est.</p>
<p>Si dolor atque inflammatio est in iis partibus, quibus viscera continentur, frequenter spirare signum malum est.</p>
<span class="br"></span><span class="lineNumber">36</span><span class="br"></span><p>Si sine causa longus dolor capitis est, et in cervices ac scapulas transit, rursusque in caput revertitur, aut a capite ad cervices scapulasque pervenit, perniciosus
est, nisi vomicam aliquam excitavit, sic ut pus extussiretur, aut nisi sanguis aliqua parte prorupit,
aut nisi in capite multa porrigo totove corpore
<span class="br"></span><span class="lineNumber">37</span><span class="br"></span>pustulae ortae sunt. Aeque magnum malum est, ubi torpor atque prurigo pervagantur, modo per totum caput, modo in parte, aut sensus alicuius ibi quasi frigoris est, eaque ad summam quoque linguam perveniunt. Et cum in iisdem abscessibus auxilium sit, eo difficilior sanitas est, quo minus saepe sub his malis illi subsecuntur.</p>
<span class="br"></span><span class="lineNumber">38</span><span class="br"></span><p>In coxae vero doloribus si vehemens torpor est, frigescitque crus et coxa, alvus nisi coacta non reddit, idque quod excernitur muccosum est, iamque aetas eius hominis XL annum excessit, is morbus erit longissimus minimeque annuus, neque finiri poterit nisi aut vere aut autumno.</p>
<span class="br"></span><span class="lineNumber">39</span><span class="br"></span><p>Difficilis aeque curatio est in eadem aetate, ubi umerorum dolor vel ad manus pervenit vel ad scapulas tendit torporemque et dolorem creat, neque bilis vomitu levatur.</p>
</section><notes></notes></section>