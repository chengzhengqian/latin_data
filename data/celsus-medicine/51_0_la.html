<section class="div1 language" lang="la"><header><hgroup><h1>Celsus</h1></hgroup></header><section class="div2"><p class="noindent">

est neque foeditate odoris similem alvum sani hominis <span class="br"></span><span class="lineNumber">6</span><span class="br"></span>excedit. Ac lumbricos quoque aliquos sub finem morbi descendisse nihil nocet. Si inflatio in superioribus
partibus dolorem tumoremque fecit, bonum signum
est sonus ventris inde ad inferiores partes evolutus, magisque etiam, si sine difficultate cum stercore excessit.</p>
<p><span class="bold">4.</span> Contra gravis morbi periculum est, ubi supinus aeger iacet porrectis manibus et cruribus; ubi residere
volt in ipso acuti morbi impetu, praecipueque pulmonibus laborantibus; ubi nocturna vigilia premitur,
etiamsi interdiu somnus accedit; ex quo tamen peior est, qui inter quartam horam et noctem
<span class="br"></span><span class="lineNumber">2</span><span class="br"></span>est, quam qui matutino tempore ad quartam. Pessimum
tamen est, si somnus neque noctu neque interdiu accedit: id enim fere sine continuo dolore esse non potest. Neque vero signum bonum est etiam somno ultra debitum urgueri, peiusque, quo
<span class="br"></span><span class="lineNumber">3</span><span class="br"></span>magis se sopor interdiu noctuque continuat. Mali etiam morbi testimonium est vehementer et crebro spirare, a sexto die coepisse inhorrescere, pus expuere, vix excreare, dolorem habere continuum, difficulter morbum ferre, iactare bracchia et crura, sine voluntate lacrimare; habere umorem glutinosum dentibus inhaerentem, cutem circa umbilicum et pubem macram, praecordia inflammata, dolentia, dura, tumida, intenta, magisque si haec dextra parte quam sinistra sunt; periculosissimum tamen est, si


</p></section><notes></notes></section>