<section class="div1 language" lang="la"><header><hgroup><h1>Celsus</h1></hgroup></header><section class="div2"><p class="noindent">

sive pallidum sive spumans; nigrum tamen pessimum
est. In eodem morbo periculosa sunt tussis, destillatio, etiam quod alias salutare habetur, sternumentum;
periculosissimumque est, si haec secuta subita deiectio est.</p>
<p>Fere vero quae in pulmonis, eadem in lateris dolore et mitiora signa et asperiora esse consuerunt.</p>
<p>Ex iocinere si pus cruentum exit, mortiferum est.</p>
<span class="br"></span><span class="lineNumber">23</span><span class="br"></span><p>At ex suppurationibus eae pessimae sunt, quae intus tendunt, sic ut exteriorem quoque cutem decolorent:
ex iis deinde, quae in exteriorem partem prorumpunt, eae pessimae, quae maximae quaeque planissimae sunt. Quod si, ne rupta quidem vomica vel pure extrinsecus emisso, febris quievit, aut quamvis quierit, tamen repetit, item si sitis est, si cibi fastidium, si venter liquidus, si pus est lividum et pallidum, si nihil aeger excreat nisi pituitam spumantem, periculum certum est. Atque ex iis quidem suppurationibus, quas pulmonum morbi concitarunt, fere senes moriuntur: ex ceteris iuniores.</p>
<span class="br"></span><span class="lineNumber">24</span><span class="br"></span><p>At in tabe sputum mixtum, purulentum, febris adsidua, quae et cibi tempora eripit et siti adfligit, in corpore tenui subesse periculum testantur. Si quis etiam in eo morbo diutius traxit, ubi capilli fluunt, ubi urina quaedam araneis similia subsidentia ostendit, atque in iis odor foedus est, maximeque ubi post haec orta deiectio est, protinus moritur, utique si tempus autumni est, quo fere qui cetera parte anni traxerunt, resolvuntur. Item pus expuisse


</p></section><notes></notes></section>