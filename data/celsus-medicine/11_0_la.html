<section class="div1 language" lang="la"><header><hgroup><h1>Celsus</h1></hgroup></header><section class="div2">
<span class="br"></span><span class="lineNumber">40</span><span class="br"></span><p>Atque ea quidem, de quibus est dictum, supervacua esse tantummodo: id vero, quod restat, etiam crudele,
vivorum hominum alvum atque praecordia incidi, et salutis humanae praesidem artem non solum pestem alicui, sed hanc etiam atrocissimam inferre; cum praesertim ex his, quae tanta violentia quaerantur, alia non possint omnino cognosci, alia
<span class="br"></span><span class="lineNumber">41</span><span class="br"></span>possint etiam sine scelere. Nam colorem, levorem, mollitiem, duritiem, similiaque omnia non esse talia inciso corpore, qualia integro fuerint, quia, cum corpora inviolata sint, haec tamen metu, dolore, inedia, cruditate, lassitudine, mille aliis mediocribus adfectibus saepe mutentur; multo magis veri simile esse interiora, quibus maior mollities, lux ipsa nova sit, sub gravissimis vulneribus et ipsa trucidatione
<span class="br"></span><span class="lineNumber">42</span><span class="br"></span>mutari. Neque quicquam esse stultius, quam quale quidque vivo homine est, tale existimare esse moriente, immo iam mortuo. Nam uterum quidem, qui minus ad rem pertineat, spirante homine posse diduci: simul atque vero ferrum ad praecordia accessit et discissum transversum saeptum est, quod membrana quaedam est quae<a class="footnoteLink" href="#note_LCL292_22_1" id="target_note_LCL292_22_1"><sup>1</sup></a> superiores partes ab inferioribus diducit (διάφραγμα Graeci vocant), hominem animam protinus amittere: ita mortui demum praecordia et viscus omne in conspectum latrocinantis medici dari utique necesse est
<span class="br"></span><span class="lineNumber">43</span><span class="br"></span>tale, quale mortui sit, non quale vivi fuit. Itaque consequi medicum, ut hominem crudeliter iugulet,




</p></section><notes><section class="footnotes"><ul><li class="note" id="note_LCL292_22_1"><a class="footnoteCrossrefLink" href="#target_note_LCL292_22_1" title="Click to highlight in text"><sup class="lineRef">1</sup>est quae <span class="italic">added by Marx.</span></a></li><script type="text/javascript">document.getElementById('note_LCL292_22_1').style.display = "none";</script></ul></section></notes></section>