<section class="div1 language" lang="la"><header><hgroup><h1>Celsus</h1></hgroup></header><section class="div2">
<span class="br"></span><span class="lineNumber">40</span><span class="br"></span><p>Quacumque vero corporis parte membrum aliquod resolutum est, si neque movetur et emacrescit, in pristinum habitum non revertitur, eoque minus, quo vetustius id vitium est, et quo magis in corpore senili est. Omnique resolutioni nervorum ad medicinam
non idonea tempora sunt hiemps et autumnus: aliquid sperari potest vere et aestate; is morbus mediocris vix sanatur, vehemens sanari non potest.</p>
<p>Omnis etiam dolor minus medicinae patet, qui sursum procedit.</p>
<span class="br"></span><span class="lineNumber">41</span><span class="br"></span><p>Mulieri gravidae si subito mammae emacuerunt, abortus periculum est. Quae neque peperit neque gravida est, si lac habet, a menstruis defecta est.</p>
<span class="br"></span><span class="lineNumber">42</span><span class="br"></span><p>Quartana aestiva brevis, autumnalis fere longa est maximeque quae coepit hieme adpropinquante. Si sanguis profluit, dein secuta est dementia cum distentione nervorum, periculum mortis est, itemque si medicamentis purgatum et adhuc inanem nervorum
distentio oppressit, item si in magno alvi<a class="footnoteLink" href="#note_LCL292_152_1" id="target_note_LCL292_152_1"><sup>1</sup></a> dolore extremae partes frigent.</p>
<span class="br"></span><span class="lineNumber">43</span><span class="br"></span><p>Neque is ad vitam redit, qui ex suspendio spumante ore detractus est.</p>
<p>Alvus nigra, sanguini atro similis, repentina, sive cum febre sive etiam sine hac est, perniciosa est.</p>
</section><notes><section class="footnotes"><ul><li class="note" id="note_LCL292_152_1"><a class="footnoteCrossrefLink" href="#target_note_LCL292_152_1" title="Click to highlight in text"><sup class="lineRef">1</sup>alvi <span class="italic">added by Marx.</span></a></li><script type="text/javascript">document.getElementById('note_LCL292_152_1').style.display = "none";</script></ul></section></notes></section>