<section class="div1 language" lang="la"><header><hgroup><h1>Celsus</h1></hgroup></header><section class="div2"><p class="noindent">

habet exiguum. In aeneam linamentum ardens coicitur,
ac sic os eius corpori aptatur inprimiturque,
<span class="br"></span><span class="lineNumber">2</span><span class="br"></span>donec inhaereat. Cornea corpori per se inponitur, deinde, ubi ea parte, qua exiguum foramen est, ore spiritus adductus est, superque cera cavum id clausum est, aeque inhaerescit. Utraque non ex his tantum materiae generibus, sed etiam ex quolibet alio recte fit: ac si cetera defecerunt, caliculus quoque aut pultarius
<span class="br"></span><span class="lineNumber">3</span><span class="br"></span>oris compressioris ei rei commode aptatur. Ubi inhaesit, si concisa ante scalpello cutis est, sanguinem extrahit, si integra est, spiritum. Ergo ubi materia, quae intus est, laedit, illo modo, ubi inflatio, hoc inponi solet. Usus autem cucurbitulae praecipuus est, ubi non in toto corpore sed in parte aliqua vitium est, quam exhauriri ad confirmandam valetudinem
<span class="br"></span><span class="lineNumber">4</span><span class="br"></span>satis est. Idque ipsum testimonium est etiam scalpello sanguinem, ubi membro succuritur, ab ea potissimum parte, quae iam laesa est, esse mittendum, quod nemo cucurbitulam diversae parti inponit, nisi cum profusionem sanguinis eo avertit, sed ei ipsi, quae dolet quaeque liberanda est. Opus etiam esse cucurbitula potest in morbis longis, quamvis iam eis spatium aliquod accessit, sive corrupta materia
<span class="br"></span><span class="lineNumber">5</span><span class="br"></span>sive spiritu male habente: in acutis quoque quibusdam,
si et levari corpus debet et ex vena sanguinem mitti vires non patiuntur; idque auxilium ut minus vehemens, ita magis tutum neque umquam periculosum


</p></section><notes></notes></section>