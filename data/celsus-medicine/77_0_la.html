<section class="div1 language" lang="la"><header><hgroup><h1>Celsus</h1></hgroup></header><section class="div2">
<p><span class="bold">9.</span> Cognitis indiciis, quae nos vel spe consolentur vel metu terreant, ad curationes morborum transeundum
est. Ex his quaedam communes sunt, quaedam propriae. Communes, quae pluribus opitulantur
morbis; propriae, quae singulis. Ante de communibus dicam (X–XXXIII): ex quibus tamen quaedam non aegros solum sed sanos quoque sustinent, quaedam in adversa tantum valetudine adhibentur.</p>
<span class="br"></span><span class="lineNumber">2</span><span class="br"></span><p>Omne vero auxilium corporis aut demit aliquam materiam aut adicit, aut evocat aut reprimit, aut refrigerat aut calefacit, simulque aut durat aut mollit: quaedam non uno modo tantum sed etiam duobus inter se non contrariis adiuvant. Demitur materia sanguinis detractione, cucurbitula, deiectione,
vomitu, frictione, gestatione omnique exercitatione
corporis, abstinentia, sudore; de quibus protinus dicam. (X–XVII.)</p>
<p><span class="bold">10.</span> Sanguinem incisa vena mitti novum non est: sed nullum paene esse morbum, in quo non mittatur, novum est. Item mitti iunioribus feminis uterum non gerentibus vetus est: in pueris vero idem experiri
et in senioribus et in gravidis quoque mulieribus
vetus non est: siquidem antiqui primam ultimamque
aetatem sustinere non posse hoc auxilii genus iudicabant, persuaserantque sibi mulierem gravidam, quae ita curata esset, abortum esse
<span class="br"></span><span class="lineNumber">2</span><span class="br"></span>facturam. Postea vero usus ostendit nihil in his esse perpetuum, aliasque potius observationes adhibendas
esse, ad quas derigi curantis consilium





</p></section><notes></notes></section>