<section class="div1 language" lang="la"><header><hgroup><h1>Celsus</h1></hgroup></header><section class="div2"><p class="noindent">
adsumere et muriam eius cum aceto sorbere commodum est. Quin etiam extrinsecus radicem contritam vel corticem eius cum furfuribus aut ipsum cappari cum melle contritum imponere expedit. Malagmata quoque huic rei aptantur.</p>
<p><span class="bold">17</span> (X). At renes ubi adfecti sunt, diu male habent. Peius est, si frequens biliosus vomitus accedit.â€”Oportet conquiescere, cubare molliter, solvere alvum, si aliter non respondet, etiam ducere; saepe desidere in aqua calida; neque cibum neque potionem frigidam adsumere; abstinere ab omnibus salsis, acidis, acribus, pomis; bibere liberaliter; adicere modo cibo modo potioni piper, porrum, ferulam, album papaver; quae maxime inde urinam movere
<span class="br"></span><span class="lineNumber">2</span><span class="br"></span>consuerunt. Auxilio quoque his exulceratis sunt, si adhuc ulcera purganda sunt, cucumeris semina detractis corticibus sexaginta, nuclei ex pinu silvestri <span class="sc">xii</span>, anesi quod tribus digitis sumi possit, croci paulum, contrita et in duas mulsi potiones divisa: si vero dolor tantum levandus est, eiusdem cucumeris semina <span class="sc">xxx</span>, idem nuclei <span class="sc">xx</span>, nuces Graecae v, croci paululum, contrita et cum lacte potui data. Ac super quoque recte quaedam malagmata iniciuntur, maximeque ea, quae umori extrahendo sunt.</p>
<p><span class="bold">18</span> (XI). A visceribus ad intestina veniendum est, quae sunt et acutis et longis morbis obnoxia.
</p></section><notes></notes></section>