<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line">ut cursu stellae septem laeduntve iuvantve</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>cardinibusve movet divina potentia mundum,</span><span class="linebreak"></span>
<span class="line">sic felix aut triste venit per singula fatum,</span><span class="linebreak"></span>
<span class="line">talis et illius sors est speranda negoti.</span><span class="linebreak"></span>
<span class="line">haec mihi sollemni sunt ordine cuncta canenda</span><span class="linebreak"></span>
<span class="line">et titulis signanda suis rerumque figuris,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>ut pateat positura operum nomenque genusque.</span><span class="linebreak"></span>
</p>
<p class="lineGroup">
<span class="line">Fortunae sors prima data est. hoc illa per artem</span><span class="linebreak"></span>
<span class="line">censetur titulo, quia maxima continet in se</span><span class="linebreak"></span>
<span class="line">fundamenta domus domuique haerentia cuncta:</span><span class="linebreak"></span>
<span class="line">qui modus in servis, qui sit concessus in arvis</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>quamque datum magnas operum componere moles,</span><span class="linebreak"></span>
<span class="line">ut vaga fulgentis concordant sidera caeli.</span><span class="linebreak"></span>
<span class="line">post hinc militiae locus est, qua quidquid in armis</span><span class="linebreak"></span>
<span class="line">quodque peregrinas inter versantibus urbes</span><span class="linebreak"></span>
<span class="line">accidere assuevit titulo comprenditur uno.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>tertia ad urbanos statio est numeranda labores</span><span class="linebreak"></span>
<span class="line">(hoc quoque militiae genus est, civilibus actis</span><span class="linebreak"></span>
<span class="line">compositum) fideique tenet parentia vincla;</span><span class="linebreak"></span>
<span class="line">format amicitias et saepe cadentia frustra</span><span class="linebreak"></span>
<span class="line">officia, et cultus contingant praemia quanta</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>edocet, appositis cum mundus consonat astris.</span><span class="linebreak"></span>
<span class="line">iudiciorum opus in quarto natura locavit</span><span class="linebreak"></span>
<span class="line">fortunamque fori: fundentem verba patronum</span><span class="linebreak"></span>
<span class="line">pendentemque reum lingua labrisque loquentis</span><span class="linebreak"></span>
<span class="line">impositum, et populo nudantem condita iura</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>atque expensa sua solventem iurgia fronte,</span><span class="linebreak"></span>
<span class="line">cum iudex veri nihil amplius advocat ipso.</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_170_89"><sup class="lineRef">89</sup>ut cum</li><li class="note text" id="note_LCL469_170_90"><sup class="lineRef">90</sup>mundi</li><li class="note text" id="note_LCL469_170_97"><sup class="lineRef">97</sup>proxima (<span class="italic">corr. Watt</span>)</li><li class="note text" id="note_LCL469_170_113"><sup class="lineRef">113</sup>rostrisque</li></ul></section></notes></section>