<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">215</span><span class="br"></span>aegrotat morbis nimios obsessa per aestus</span><span class="linebreak"></span>
<span class="line">inque rogo vivit: tantus per sidera fervor</span><span class="linebreak"></span>
<span class="line">funditur atque uno cessant in lumine cuncta.</span><span class="linebreak"></span>
<span class="line">haec ubi se ponto per primas extulit oras,</span><span class="linebreak"></span>
<span class="line">nascentem quam nec pelagi restinxerit unda,</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>effrenos animos violentaque pectora finget</span><span class="linebreak"></span>
<span class="line">irarumque dabit fluctus odiumque metumque</span><span class="linebreak"></span>
<span class="line">totius vulgi. praecurrunt verba loquentis,</span><span class="linebreak"></span>
<span class="line">ante os est animus nec magnis concita causis</span><span class="linebreak"></span>
<span class="line">corda micant et lingua rabit latratque loquendo,</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>morsibus et crebris dentes in voce relinquit.</span><span class="linebreak"></span>
<span class="line">ardescit vino vitium, viresque ministrat</span><span class="linebreak"></span>
<span class="line">Bacchus et in flammam saevas exsuscitat iras.</span><span class="linebreak"></span>
<span class="line">nec silvas rupesque timent vastosque leones</span><span class="linebreak"></span>
<span class="line">aut spumantis apri dentes atque arma ferarum,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>effunduntque suas concesso in corpore flammas.</span><span class="linebreak"></span>
<span class="line">ne talis mirere artes sub sidere tali,</span><span class="linebreak"></span>
<span class="line">cernis ut ipsum etiam sidus venetur in astris;</span><span class="linebreak"></span>
<span class="line">praegressum quaerit Leporem comprendere cursu.</span><span class="linebreak"></span>
</p>
<p class="lineGroup">
<span class="line">Ultima pars magni cum tollitur orta Leonis,</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Crater auratis surgit caelatus ab astris.</span><span class="linebreak"></span>
<span class="line">inde trahit quicumque genus moresque, sequetur</span><span class="linebreak"></span>
<span class="line">irriguos ruris campos amnesque lacusque,</span><span class="linebreak"></span>
<span class="line">et te, Bacche, tuas nubentem iunget ad ulmos,</span><span class="linebreak"></span>
<span class="line">disponetve iugis imitatus fronde choreas,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>robore vel proprio fidentem in bracchia ducet</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_318_217"><sup class="lineRef">217</sup>ceu sunt in flumine</li><li class="note text" id="note_LCL469_318_226"><sup class="lineRef">226</sup>vino] vitio</li></ul></section></notes></section>