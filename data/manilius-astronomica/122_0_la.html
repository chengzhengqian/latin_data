<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line">sic altis natura manet consaepta tenebris</span><span class="linebreak"></span>
<span class="line">et verum in caeco est multaque ambagine rerum;</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>nec brevis est usus nec amat compendia caelum,</span><span class="linebreak"></span>
<span class="line">verum aliis alia opposita est et fallit imago</span><span class="linebreak"></span>
<span class="line">mentiturque suas vires et munera celat.</span><span class="linebreak"></span>
<span class="line">quae tibi non oculis, alta sed mente fuganda est</span><span class="linebreak"></span>
<span class="line"><span class="br"></span><span class="lineNumber">309</span><span class="br"></span>caligo, penitusque deus, non fronte, notandus.</span><span class="linebreak"></span>
</p>
<p class="lineGroup">
<span class="line">Nunc quae sint coniuncta quibus quove ordine reddam,</span><span class="linebreak"></span>
<span class="line">ne lateant aliae vires aliena per astra.</span><span class="linebreak"></span>
<span class="line">namque Aries primam partem sibi vindicat ipsi,</span><span class="linebreak"></span>
<span class="line">altera sors Tauro, Geminis pars tertia cedit.</span><span class="linebreak"></span>
<span class="line">sidera sic inter divisum dicitur astrum</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>totque dabit vires dominos quotcumque recepit.</span><span class="linebreak"></span>
<span class="line">diversa in Tauro ratio est, nec parte sub ulla</span><span class="linebreak"></span>
<span class="line">censetur: Cancro primam mediamque Leoni,</span><span class="linebreak"></span>
<span class="line">extremam Erigonae tribuit. natura per astrum</span><span class="linebreak"></span>
<span class="line">stat tamen et proprias miscet per singula vires.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>Libra decem partes Geminorum prima capessit,</span><span class="linebreak"></span>
<span class="line">Scorpios adiunctas; Centauri tertia pars est,</span><span class="linebreak"></span>
<span class="line">nec quicquam numero discernitur, ordine cedit.</span><span class="linebreak"></span>
<span class="line">Cancer in adversum Capricorni derigit astrum</span><span class="linebreak"></span>
<span class="line">bis quinas primum partes, dignatus in illo</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>temporis articulo sub quo censetur et ipse,</span><span class="linebreak"></span>
<span class="line">quod facit aequalis luces brumalibus umbris</span><span class="linebreak"></span>
<span class="line">cognatamque gerit diverso in cardine legem;</span><span class="linebreak"></span>
<span class="line">alterius partis perfundit Aquarius ignes,</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_246_303"><sup class="lineRef">303</sup>conspecta</li><li class="note text" id="note_LCL469_246_307"><sup class="lineRef">307</sup>nomina</li><li class="note text" id="note_LCL469_246_314"><sup class="lineRef">314</sup>[sidera] sic inter denas</li></ul></section></notes></section>