<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line">defluxere sinus umeris fugitque lacertos</span><span class="linebreak"></span>
<span class="line">vestis et effusi scapulis haesere capilli.</span><span class="linebreak"></span>
<span class="line">te circum alcyones pinnis planxere volantes</span><span class="linebreak"></span>
<span class="line">fleveruntque tuos miserando carmine casus</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>et tibi contextas umbram fecere per alas.</span><span class="linebreak"></span>
<span class="line">ad tua sustinuit fluctus spectacula pontus</span><span class="linebreak"></span>
<span class="line">assuetasque sibi desit perfundere rupes,</span><span class="linebreak"></span>
<span class="line">extulit et liquido Nereis ab aequore vultus</span><span class="linebreak"></span>
<span class="line">et, casus miserata tuos, roravit et undas.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>ipsa levi flatu refovens pendentia membra</span><span class="linebreak"></span>
<span class="line">aura per extremas resonavit flebile rupes.</span><span class="linebreak"></span>
<span class="line">tandem Gorgonei victorem Persea monstri</span><span class="linebreak"></span>
<span class="line">felix illa dies redeuntem ad litora duxit.</span><span class="linebreak"></span>
<span class="line">isque, ubi pendentem vidit de rupe puellam,</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>deriguit, facie quem non stupefecerat hostis,</span><span class="linebreak"></span>
<span class="line">vixque manu spolium tenuit, victorque Medusae</span><span class="linebreak"></span>
<span class="line">victus in Andromeda est. iam cautibus invidet ipsis</span><span class="linebreak"></span>
<span class="line">felicisque vocat, teneant quae membra, catenas;</span><span class="linebreak"></span>
<span class="line">et, postquam poenae causam cognovit ab ipsa,</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>destinat in thalamos per bellum vadere ponti,</span><span class="linebreak"></span>
<span class="line">altera si Gorgo veniat, non territus illa.</span><span class="linebreak"></span>
<span class="line">concitat aerios cursus flentisque parentes</span><span class="linebreak"></span>
<span class="line">promissu vitae recreat pactusque maritam</span><span class="linebreak"></span>
<span class="line">ad litus remeat. gravidus iam surgere pontus</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>coeperat ac longo fugiebant agmine fluctus</span><span class="linebreak"></span>
<span class="line">impellentis onus monstri. caput eminet undas</span><span class="linebreak"></span>
<span class="line">scindentis pelagusque vomit, circumsonat aequor</span><span class="linebreak"></span>
<span class="line">dentibus, inque ipso rapidum mare navigat ore;</span><span class="linebreak"></span>
<span class="line">hinc vasti surgunt immensis torquibus orbes</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>tergaque consumunt pelagus. sonat undique Phorcys</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_346_558"><sup class="lineRef">558</sup>ter</li><li class="note text" id="note_LCL469_346_582"><sup class="lineRef">582</sup>movit</li><li class="note text" id="note_LCL469_346_576"><sup class="lineRef">576</sup>ira</li></ul></section></notes></section>