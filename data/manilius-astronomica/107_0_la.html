<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">650</span><span class="br"></span>exsuperare diem iubet et succumbere noctes,</span><span class="linebreak"></span>
<span class="line">aestivi donec veniant ad sidera Cancri.</span><span class="linebreak"></span>
<span class="line">tum primum miti pelagus consternitur unda</span><span class="linebreak"></span>
<span class="line">et varios audet flores emittere tellus;</span><span class="linebreak"></span>
<span class="line">tum pecudum volucrumque genus per pabula laeta</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>in Venerem partumque ruit, totumque canora</span><span class="linebreak"></span>
<span class="line">voce nemus loquitur frondemque virescit in omnem.</span><span class="linebreak"></span>
<span class="line">viribus in tantum signi natura movetur.</span><span class="linebreak"></span>
</p>
<p class="lineGroup">
<span class="line">Huic ex adverso simili cum sorte refulget</span><span class="linebreak"></span>
<span class="line">Libra diem noctemque pari cum foedere ducens,</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>tantum quod victas usque ad se vincere noctes</span><span class="linebreak"></span>
<span class="line">ex ipsa iubet, ad brumae dum tempora surgant.</span><span class="linebreak"></span>
<span class="line">tum Liber gravida descendit plenus ab ulmo</span><span class="linebreak"></span>
<span class="line">pinguiaque impressis despumant musta racemis;</span><span class="linebreak"></span>
<span class="line">mandant et sulcis Cererem, dum terra tepore</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>autumni resoluta patet, dum semina ducit.</span><span class="linebreak"></span>
</p>
<p class="lineGroup">
<span class="line">Quattuor haec et in arte valent, ut tempora vertunt</span><span class="linebreak"></span>
<span class="line">sic hos aut illos rerum flectentia casus</span><span class="linebreak"></span>
<span class="line">nec quicquam in prima patientia sede manere.</span><span class="linebreak"></span>
<span class="line">sed non per totas aequa est versura figuras,</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>annua nec plenis flectuntur tempora signis.</span><span class="linebreak"></span>
<span class="line">una dies sub utroque aequat sibi tempore noctem,</span><span class="linebreak"></span>
<span class="line">dum Libra atque Aries autumnum verque figurant;</span><span class="linebreak"></span>
<span class="line">una dies toto Cancri longissima signo,</span><span class="linebreak"></span>
<span class="line">cui nox aequalis Capricorni sidere fertur:</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>cetera nunc urgent vicibus, nunc tempora cedunt.</span><span class="linebreak"></span>
<span class="line">una ergo in tropicis pars est cernenda figuris,</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_216_661"><sup class="lineRef">661</sup>tum . . . vincat</li><li class="note text" id="note_LCL469_216_670"><sup class="lineRef">670</sup>annua] omnia</li></ul></section></notes></section>