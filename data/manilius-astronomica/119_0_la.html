<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line">nunc hominum, nunc bella gerunt violenta ferarum,</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>nunc caput in mortem vendunt et funus harenae,</span><span class="linebreak"></span>
<span class="line">atque hostem sibi quisque parat, cum bella quiescunt.</span><span class="linebreak"></span>
<span class="line">sunt quibus et simulacra placent et ludus in armis</span><span class="linebreak"></span>
<span class="line">(tantus amor pugnae), discuntque per otia bellum</span><span class="linebreak"></span>
<span class="line">et quodcumque pari studium producitur arte.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">230</span><span class="br"></span>At, quibus in bifero Centauri corpore sors est</span><span class="linebreak"></span>
<span class="line">nascendi concessa, libet subiungere currus,</span><span class="linebreak"></span>
<span class="line">ardentis et equos ad mollia ducere frena</span><span class="linebreak"></span>
<span class="line">et totis armenta sequi pascentia campis,</span><span class="linebreak"></span>
<span class="line">quadrupedum omne genus positis domitare magistris,</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>exorare tigres rabiemque auferre leoni</span><span class="linebreak"></span>
<span class="line">cumque elephante loqui tantamque aptare loquendo</span><span class="linebreak"></span>
<span class="line">artibus humanis varia ad spectacula molem.</span><span class="linebreak"></span>
<span class="line">quippe ferae mixtum est hominis per sidera corpus</span><span class="linebreak"></span>
<span class="line">impositumque manet, quocirca regnat in illas.</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>quodque intenta gerit curvato spicula cornu,</span><span class="linebreak"></span>
<span class="line">et nervos tribuit membris et acumina cordi</span><span class="linebreak"></span>
<span class="line">et celeris motus nec delassabile pectus.</span><span class="linebreak"></span>
</p>
<p class="lineGroup">
<span class="line">Vesta tuos, Capricorne, fovet penetralibus ignes:</span><span class="linebreak"></span>
<span class="line">hinc artes studiumque trahis. nam quidquid in usus</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>ignis eget poscitque novas ad munera flammas</span><span class="linebreak"></span>
<span class="line">sub te censendum est. scrutari caeca metalla,</span><span class="linebreak"></span>
<span class="line">depositas et opes terrarum exurere venis,</span><span class="linebreak"></span>
<span class="line">materiamque manu certa duplicare erit a te,</span><span class="linebreak"></span>
<span class="line">quidquid et argento fabricetur, quidquid et auro.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>quod ferrum calidi solvant atque aera camini</span><span class="linebreak"></span>
<span class="line">consummentque foci Cererem, tua munera surgent.</span><span class="linebreak"></span>
<span class="line">addis et in vestes studium mercemque fugantem</span><span class="linebreak"></span>
<span class="line">frigora, brumalem servans per saecula sortem,</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_240_247"><sup class="lineRef">247</sup>terramque</li><li class="note text" id="note_LCL469_240_248"><sup class="lineRef">248</sup>duplicari et arte</li><li class="note text" id="note_LCL469_240_251"><sup class="lineRef">251</sup>consumentque</li><li class="note text" id="note_LCL469_240_252"><sup class="lineRef">252</sup>fugacem</li></ul></section></notes></section>