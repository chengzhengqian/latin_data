<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">95</span><span class="br"></span>omnia conando docilis sollertia vicit.</span><span class="linebreak"></span>
<span class="line">nec prius imposuit rebus finemque modumque</span><span class="linebreak"></span>
<span class="line">quam caelum ascendit ratio cepitque profundam</span><span class="linebreak"></span>
<span class="line">naturam rerum causis viditque quod usquam est.</span><span class="linebreak"></span>
<span class="line">nubila cur tanto quaterentur pulsa fragore,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>hiberna aestiva nix grandine mollior esset,</span><span class="linebreak"></span>
<span class="line">arderent terrae solidusque tremesceret orbis;</span><span class="linebreak"></span>
<span class="line">cur imbres ruerent, ventos quae causa moveret</span><span class="linebreak"></span>
<span class="line">pervidit, solvitque animis miracula rerum</span><span class="linebreak"></span>
<span class="line">eripuitque Iovi fulmen viresque tonandi</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>et sonitum ventis concessit, nubibus ignem.</span><span class="linebreak"></span>
<span class="line">quae postquam in proprias deduxit singula causas,</span><span class="linebreak"></span>
<span class="line">vicinam ex alto mundi cognoscere molem</span><span class="linebreak"></span>
<span class="line">intendit totumque animo comprendere caelum,</span><span class="linebreak"></span>
<span class="line">attribuitque suas formas, sua nomina signis,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>quasque vices agerent certa sub sorte notavit</span><span class="linebreak"></span>
<span class="line">omniaque ad numen mundi faciemque moveri,</span><span class="linebreak"></span>
<span class="line">sideribus vario mutantibus ordine fata.</span><span class="linebreak"></span>
</p>
<p class="lineGroup">
<span class="line">Hoc mihi surgit opus non ullis ante sacratum</span><span class="linebreak"></span>
<span class="line">carminibus. faveat magno fortuna labori,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>annosa et molli contingat vita senecta,</span><span class="linebreak"></span>
<span class="line">ut possim rerum tantas emergere moles</span><span class="linebreak"></span>
<span class="line">magnaque cum parvis simili percurrere cura.</span><span class="linebreak"></span>
</p>
<p class="lineGroup">
<span class="line">Et quoniam caelo descendit carmen ab alto</span><span class="linebreak"></span>
<span class="line">et venit in terras fatorum conditus ordo,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>ipsa mihi primum naturae forma canenda est</span><span class="linebreak"></span>
<span class="line">ponendusque sua totus sub imagine mundus.</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_12_96"><sup class="lineRef">96</sup>manumque</li><li class="note text" id="note_LCL469_12_104"><sup class="lineRef">104</sup>tonantis</li></ul></section></notes></section>