<section class="div1 language" lang="la"><header><hgroup><h1>Manilius</h1></hgroup></header><section class="div2"><p class="lineGroup">
<span class="line">et stupefacta novo pendebat lumine mundi,</span><span class="linebreak"></span>
<span class="line">tum velut amisso maerens, tum laeta ren<span class="italic">ato</span>,</span><span class="linebreak"></span>
<span class="line">
<span class="italic">surgentem neque enim totiens Titana fuga</span>tis</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>sideribus, variosque dies incertaque noctis</span><span class="linebreak"></span>
<span class="line">tempora nec similis umbras, iam sole regresso</span><span class="linebreak"></span>
<span class="line">iam propiore, suis poterat discernere causis.</span><span class="linebreak"></span>
<span class="line">necdum etiam doctas sollertia fecerat artes,</span><span class="linebreak"></span>
<span class="line">terraque sub rudibus cessabat vasta colonis;</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>tumque in desertis habitabat montibus aurum,</span><span class="linebreak"></span>
<span class="line">immotusque novos pontus subduxerat orbes,</span><span class="linebreak"></span>
<span class="line">nec vitam pelago nec ventis credere vota</span><span class="linebreak"></span>
<span class="line">audebant; se quisque satis novisse putabant.</span><span class="linebreak"></span>
<span class="line">sed cum longa dies acuit mortalia corda</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>et labor ingenium miseris dedit et sua quemque</span><span class="linebreak"></span>
<span class="line">advigilare sibi iussit fortuna premendo,</span><span class="linebreak"></span>
<span class="line">seducta in varias certarunt pectora curas</span><span class="linebreak"></span>
<span class="line">et, quodcumque sagax temptando repperit usus,</span><span class="linebreak"></span>
<span class="line">in commune bonum commentum laeta dederunt.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>tunc et lingua suas accepit barbara leges,</span><span class="linebreak"></span>
<span class="line">et fera diversis exercita frugibus arva,</span><span class="linebreak"></span>
<span class="line">et vagus in caecum penetravit navita pontum,</span><span class="linebreak"></span>
<span class="line">fecit et ignotis iter in commercia terris.</span><span class="linebreak"></span>
<span class="line">tum belli pacisque artes commenta vetustas;</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>semper enim ex aliis alias proseminat usus.</span><span class="linebreak"></span>
<span class="line">ne vulgata canam, linguas didicere volucrum,</span><span class="linebreak"></span>
<span class="line">consultare fibras et rumpere vocibus angues,</span><span class="linebreak"></span>
<span class="line">sollicitare umbras imumque Acheronta movere,</span><span class="linebreak"></span>
<span class="line">in noctemque dies, in lucem vertere noctes.</span><span class="linebreak"></span>
</p></section><notes><section class="footnotes"><ul><li class="note text" id="note_LCL469_10_69"><sup class="lineRef">69</sup>amissis</li><li class="note text" id="note_LCL469_10_72"><sup class="lineRef">72</sup>poterant</li></ul></section></notes></section>