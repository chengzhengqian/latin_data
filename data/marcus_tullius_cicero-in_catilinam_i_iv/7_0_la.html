<section class="div1 language" lang="la"><header><hgroup><h1>Cicero</h1></hgroup></header><p class="noindent">

Non est saepius in uno homine summa salus periclitanda rei publicae. Quam diu mihi consuli designato, Catilina, insidiatus es, non publico me praesidio, sed privata diligentia defendi. Cum proximis comitiis consularibus me consulem in campo et competitores tuos interficere voluisti, compressi conatus tuos nefarios amicorum praesidio et copiis nullo tumultu publice concitato; denique, quotiens-cumque me petisti, per me tibi obstiti, quamquam videbam perniciem meam cum magna calamitate rei <span class="br"></span><span class="lineNumber">12</span><span class="br"></span> publicae esse coniunctam. Nunc iam aperte rem publicam universam petis, templa deorum immortalium, tecta urbis, vitam omnium civium, Italiam totam ad exitium et vastitatem vocas. Qua re, quoniam id quod est primum, et quod huius imperi disciplinaeque maiorum proprium est, facere nondum audeo, faciam id quod est ad severitatem lenius, ad communem salutem utilius. Nam si te interfici iussero, residebit in re publica reliqua coniuratorum manus; sin tu, quod te iam dudum hortor, exieris, exhaurietur ex urbe tuorum comitum magna et perniciosa <span class="br"></span><span class="lineNumber">13</span><span class="br"></span> sentina rei publicae. Quid est, Catilina? num dubitas id me imperante facere quod iam tua sponte faciebas? Exire ex urbe iubet consul hostem. Interrogas me, num in exsilium? Non iubeo, sed, si me consulis, suadeo.</p>
<span class="br"></span><span class="lineNumber"></span><span class="br"></span>
<notes><section class="footnotes"><ul><li class="note" id="note_LCL324_44_a"><a class="footnoteCrossrefLink" href="#target_note_LCL324_44_a" title="Click to highlight in text"><sup class="lineRef">a</sup>See Appendix A, p. 562;</a></li><script type="text/javascript">document.getElementById('note_LCL324_44_a').style.display = "none";</script><li class="note" id="note_LCL324_44_b"><a class="footnoteCrossrefLink" href="#target_note_LCL324_44_b" title="Click to highlight in text"><sup class="lineRef">b</sup>This word is a regular term for the urban proletariat and need not mean down-and-out unemployables. The epithet here, however, makes it opprobrious.</a></li><script type="text/javascript">document.getElementById('note_LCL324_44_b').style.display = "none";</script><li class="note" id="note_LCL324_44_c"><a class="footnoteCrossrefLink" href="#target_note_LCL324_44_c" title="Click to highlight in text"><sup class="lineRef">c</sup>Our oldest scrap of Cicero preserves part of this and the next two sections. It is a papyrus fragment from Upper Egypt (?) of the 3rd/4th centuries and contains parts or traces of nine lines of this section and nine of sections 14 and 15. W. H. Willis, “A Papyrus Fragment of Cicero,” <span class="italic">Transactions of the American Philological Association</span> 94 (1963), 321-327.</a></li><script type="text/javascript">document.getElementById('note_LCL324_44_c').style.display = "none";</script></ul></section></notes></section>