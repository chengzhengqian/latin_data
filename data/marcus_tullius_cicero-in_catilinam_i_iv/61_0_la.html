<section class="div1 language" lang="la"><header><hgroup><h1>Cicero</h1></hgroup></header><p class="noindent">

partium quaedam contentio. Atque illo tempore huius avus Lentuli, vir clarissimus, armatus Gracchum est persecutus. Ille etiam grave tum volnus accepit, ne quid de summa rei publicae minueretur; hic ad evertenda fundamenta rei publicae Gallos arcessit, servitia concitat, Catilinam vocat, attribuit nos trucidandos Cethego et ceteros civis interficiendos Gabinio, urbem inflammandam Cassio, totam Italiam vastandam diripiendamque Catilinae. Vereamini minus<a class="footnoteLink" href="#note_LCL324_152_1" id="target_note_LCL324_152_1"><sup>1</sup></a> censeo ne in hoc scelere tam immani ac nefando aliquid severius statuisse videamini: multo magis est verendum ne remissione poenae crudeles in patriam quam ne severitate animadversionis nimis vehementes in acerbissimos hostis fuisse videamur.</p>
<p><span class="br"></span><span class="lineNumber">14</span><span class="br"></span>Sed ea quae exaudio, patres conscripti, dissimulare non possum. Iaciuntur enim voces quae perveniunt ad auris meas eorum qui vereri videntur ut habeam satis praesidi ad ea quae vos statueritis hodierno die transigenda. Omnia et provisa et parata et constituta sunt, patres conscripti, cum mea summa cura atque diligentia tum multo etiam maiore populi Romani ad summum imperium retinendum et ad communis fortunas conservandas voluntate. Omnes adsunt omnium ordinum homines, omnium generum,<a class="footnoteLink" href="#note_LCL324_152_2" id="target_note_LCL324_152_2"><sup>2</sup></a> omnium denique aetatum; plenum est forum, plena templa circum forum, pleni omnes aditus huius templi ac loci. Causa est enim post urbem conditam haec inventa sola in qua omnes sentirent unum atque 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_152_1"><a class="footnoteCrossrefLink" href="#target_note_LCL324_152_1" title="Click to highlight in text"><sup class="lineRef">1</sup>minus <span class="italic">added by Clark. The <span class="sc">mss</span>. have</span> nimis <span class="italic">before</span> aliquid.</a></li><script type="text/javascript">document.getElementById('note_LCL324_152_1').style.display = "none";</script><li class="note" id="note_LCL324_152_2"><a class="footnoteCrossrefLink" href="#target_note_LCL324_152_2" title="Click to highlight in text"><sup class="lineRef">2</sup>omnium generum <span class="italic">added by Putsche.</span></a></li><script type="text/javascript">document.getElementById('note_LCL324_152_2').style.display = "none";</script></ul></section></notes></section>