<section class="div1 language" lang="la"><header><hgroup><h1>Cicero</h1></hgroup></header>
<h1><span class="ac">Oratio In L. Catilinam Prima</span></h1>
<h1><span class="sc">In Senatu Habita</span></h1>
<p><span class="br"></span><span class="lineNumber">1</span><span class="br"></span>Quo usque tandem abutere, Catilina, patientia nostra? quam diu etiam furor iste tuus nos eludet? quem ad finem sese effrenata iactabit audacia? Nihilne te nocturnum praesidium Palati, nihil urbis vigiliae, nihil timor populi, nihil concursus bonorum omnium, nihil hic munitissimus habendi senatus locus, nihil horum ora voltusque moverunt? Patere tua consilia non sentis, constrictam iam horum omnium scientia teneri coniurationem tuam non vides? Quid proxima, quid superiore nocte egeris, ubi fueris, quos convocaveris, quid consili ceperis quem nostrum ignorare <span class="br"></span><span class="lineNumber">2</span><span class="br"></span> arbitraris? O tempora, o mores! Senatus haec intellegit, consul videt; hic tamen vivit. Vivit? immo vero etiam in senatum venit, fit publici consili particeps, notat et designat oculis ad caedem unum quemque nostrum. Nos autem fortes viri satis facere rei publicae videmur, si istius furorem ac tela vitamus.</p>
<span class="br"></span><span class="lineNumber"></span><span class="br"></span>
<notes><section class="footnotes"><ul><li class="note" id="note_LCL324_32_a"><a class="footnoteCrossrefLink" href="#target_note_LCL324_32_a" title="Click to highlight in text"><sup class="lineRef">a</sup>In the temple of Jupiter Stator on the Palatine, protected by a band of armed <span class="italic">equites.</span> It was vowed by Romulus during the f√¨ght against the Sabines, but was not built until 294. See E. Nash, <span class="italic">Pictorial Dictionary of Ancient Rome 1.</span> 534.</a></li><script type="text/javascript">document.getElementById('note_LCL324_32_a').style.display = "none";</script></ul></section></notes></section>