<section class="div1 language" lang="la"><header><hgroup><h1>Cicero</h1></hgroup></header>
<p><span class="br"></span><span class="lineNumber">23</span><span class="br"></span>Quam ob rem, Quirites, quoniam ad omnia pulvinaria supplicatio decreta est, celebratote illos dies cum coniugibus ac liberis vestris. Nam multi saepe honores dis immortalibus iusti habiti sunt ac debiti, sed profecto iustiores numquam. Erepti enim estis e crudelissimo ac miserrimo interitu, erepti sine caede, sine sanguine, sine exercitu, sine dimicatione; togati me uno togato duce et imperatore vicistis. <span class="br"></span><span class="lineNumber">24</span><span class="br"></span> Etenim recordamini, Quirites, omnis civilis dissensiones, non solum eas quas audistis sed eas quas vosmet ipsi meministis atque vidistis. L. Sulla P. Sulpicium oppressit<a class="footnoteLink" href="#note_LCL324_126_1" id="target_note_LCL324_126_1"><sup>1</sup></a>: C. Marium, custodem huius urbis, multosque fortis viros partim eiecit ex civitate, partim interemit. Cn. Octavius consul armis expulit ex urbe conlegam: omnis hic locus acervis corporum et civium sanguine redundavit. Superavit postea Cinna cum Mario: tum vero clarissimis viris interfectis lumina civitatis exstincta sunt. Ultus est huius victoriae crudelitatem postea Sulla: ne dici quidem opus est quanta deminutione civium et quanta calamitate rei publicae. Dissensit M. Lepidus a clarissimo 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_126_1"><a class="footnoteCrossrefLink" href="#target_note_LCL324_126_1" title="Click to highlight in text"><sup class="lineRef">1</sup>eiecit ex urbe <span class="italic">added by ho and</span> ex urbe eiecit <span class="italic">by tux</span>; <span class="italic">deleted by Lambinus.</span></a></li><script type="text/javascript">document.getElementById('note_LCL324_126_1').style.display = "none";</script></ul></section></notes></section>