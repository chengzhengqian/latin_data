<section class="div1 language" lang="la"><header><hgroup><h1>Cicero</h1></hgroup></header>
<p><span class="br"></span><span class="lineNumber">21</span><span class="br"></span>Quartum genus est sane varium et mixtum et turbulentum; qui iam pridem premuntur, qui numquam emergunt, qui partim inertia, partim male gerendo negotio, partim etiam sumptibus in vetere aere alieno vacillant, qui vadimoniis, iudiciis, proscriptione bonorum defetigati permulti et ex urbe et ex agris se in illa castra conferre dicuntur. Hosce ego non tam milites acris quam infitiatores lentos esse arbitror. Qui homines quam<a class="footnoteLink" href="#note_LCL324_90_1" id="target_note_LCL324_90_1"><sup>1</sup></a> primum, si stare non possunt, conruant, sed ita ut non modo civitas sed ne vicini quidem proximi sentiant. Nam illud non intellego quam ob rem, si vivere honeste non possunt, perire turpiter velint, aut cur minore dolore perituros se cum multis quam si soli pereant arbitrentur.</p>
<p><span class="br"></span><span class="lineNumber">22</span><span class="br"></span>Quintum genus est parricidarum, sicariorum, denique omnium facinerosorum. Quos ego a Catilina non revoco; nam neque ab eo divelli possunt et pereant sane in latrocinio, quoniam sunt ita multi ut eos carcer capere non possit.</p>
<p>Postremum autem genus est non solum numero verum etiam genere ipso atque vita quod proprium Catilinae est, de eius dilectu, immo vero de complexu eius ac sinu; quos pexo capillo, nitidos, aut imberbis aut bene barbatos videtis, manicatis et talaribus tunicis, velis amictos, non togis; quorum omnis industria vitae et vigilandi labor in antelucanis <span class="br"></span><span class="lineNumber">23</span><span class="br"></span> cenis expromitur. In his gregibus omnes aleatores, 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_90_1"><a class="footnoteCrossrefLink" href="#target_note_LCL324_90_1" title="Click to highlight in text"><sup class="lineRef">1</sup>quam <span class="italic">added by Halm.</span></a></li><script type="text/javascript">document.getElementById('note_LCL324_90_1').style.display = "none";</script></ul></section></notes></section>