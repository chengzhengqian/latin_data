<section class="div1 language" lang="la"><p class="noindent">

non ad pueriles dulcesque blanditias, non ad incrementa studiorum; ultimam illam faciem rerum premis; illi, tamquam si parum ipsa per se horrida <span class="br"></span><span class="lineNumber">5</span><span class="br"></span> sit, quidquid potes congeris. Ne, obsecro te, con-cupieris perversissimam gloriam, infelicissima videri! Simul cogita non esse magnum rebus prosperis fortem gerere, ubi secundo cursu vita procedit; ne gubernatoris quidem artem tranquillum mare et obsequens ventus ostendit, adversi aliquid incurrat oportet, <span class="br"></span><span class="lineNumber">6</span><span class="br"></span> quod animum probet. Proinde ne summiseris te, immo contra fige stabilem gradum et quicquid onerum supra cecidit sustine, primo dumtaxat strepitu conterrita. Nulla re maior invidia fortunae fit quam aequo animo.” Post haec ostendit illi filium incolumem, ostendit ex amisso nepotes.</p>
<span class="br"></span><span class="lineNumber">1</span><span class="br"></span><p>6. Tuum illic, Marcia, negotium actum, tibi Areus adsedit; muta personam—te consolatus est. Sed puta, Marcia, ereptum tibi amplius quam ulla umquam mater amiserit—non permulceo te nec extenuo calamitatem tuam. Si fletibus fata vincuntur, conferamus; <span class="br"></span><span class="lineNumber">2</span><span class="br"></span> eat omnis inter luctus dies, noctem sine somno tristitia consumat; ingerantur lacerato pectori manus et in ipsam faciem impetus fiat atque omni se genere saevitiae profecturus maeror exerceat. Sed si nullis planctibus defuncta revocantur, si sors immota et in aeternum fixa nulla miseria mutatur et mors tenuit quicquid abstulit, desinat dolor qui perit.
</p><notes></notes></section>