<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line indent1">Nec ulla pars immunis exitio vacat,</span><span class="linebreak"></span>
<span class="line">sed omnis aetas pariter et sexus ruit,</span><span class="linebreak"></span>
<span class="line">iuvenesque senibus iungit et natis patres</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>funesta pestis. una fax thalamos cremat,</span><span class="linebreak"></span>
<span class="line">fletuque acerbo funera et questu carent.</span><span class="linebreak"></span>
<span class="line">quin ipsa tanti pervicax clades mali</span><span class="linebreak"></span>
<span class="line">siccavit oculos, quodque in extremis solet,</span><span class="linebreak"></span>
<span class="line">periere lacrimae. portat hunc aeger parens</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>supremum ad ignem, mater hunc amens gerit</span><span class="linebreak"></span>
<span class="line">properatque ut alium repetat in eundem rogum.</span><span class="linebreak"></span>
<span class="line">quin luctu in ipso luctus exoritur novus,</span><span class="linebreak"></span>
<span class="line">suaeque circa funus exequiae cadunt.</span><span class="linebreak"></span>
<span class="line">tum propria flammis corpora alienis cremant;</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>diripitur ignis, nullus est miseris pudor.</span><span class="linebreak"></span>
<span class="line">non ossa tumuli sancta discreti tegunt:</span><span class="linebreak"></span>
<span class="line">arsisse satis est—pars quota in cineres abit!</span><span class="linebreak"></span>
<span class="line">dest terra tumulis, iam rogos silvae negant.</span><span class="linebreak"></span>
<span class="line">non vota, non ars ulla correptos levant:</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>cadunt medentes, morbus auxilium trahit.</span><span class="linebreak"></span>
<span class="line indent1">Adfusus aris supplices tendo manus</span><span class="linebreak"></span>
<span class="line">matura poscens fata, praecurram ut prior</span><span class="linebreak"></span>
<span class="line">patriam ruentem, neve post omnes cadam</span><span class="linebreak"></span>
<span class="line">fiamque regni funus extremum mei.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>o saeva nimium numina, o fatum grave!</span><span class="linebreak"></span>
<span class="line">negatur uni nempe in hoc populo mihi</span><span class="linebreak"></span>
<span class="line">mors tam parata! sperne letali manu</span><span class="linebreak"></span>
<span class="line">contacta regna, linque lacrimas, funera,</span><span class="linebreak"></span>
<span class="line">tabifica caeli vitia quae tecum invehis</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>infaustus hospes, profuge iamdudum ocius—</span><span class="linebreak"></span>
<span class="line">vel ad parentes.</span><span class="linebreak"></span>
</p></div><notes></notes></section>