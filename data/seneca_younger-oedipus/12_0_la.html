<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">sororque fratri semper occurrens tuo,</span><span class="linebreak"></span>
<span class="line">noctivaga Phoebe, quique ventorum potens</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>aequor per altum caerulos currus agis,</span><span class="linebreak"></span>
<span class="line">et qui carentes luce disponis domos,</span><span class="linebreak"></span>
<span class="line">adeste! cuius Laius dextra occidit,</span><span class="linebreak"></span>
<span class="line">hunc non quieta tecta, non fidi lares,</span><span class="linebreak"></span>
<span class="line">non hospitalis exulem tellus ferat;</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>thalamis pudendis doleat et prole impia;</span><span class="linebreak"></span>
<span class="line">hic et parentem dextera perimat sua,</span><span class="linebreak"></span>
<span class="line">faciatque (num quid gravius optari potest?)</span><span class="linebreak"></span>
<span class="line">quidquid ego fugi. non erit veniae locus.</span><span class="linebreak"></span>
<span class="line">per regna iuro quaeque nunc hospes gero</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>et quae reliqui, perque penetrales deos,</span><span class="linebreak"></span>
<span class="line">per te, pater Neptune, qui fluctu brevi</span><span class="linebreak"></span>
<span class="line">utrimque nostro geminus alludis solo;</span><span class="linebreak"></span>
<span class="line">et ipse nostris vocibus testis veni,</span><span class="linebreak"></span>
<span class="line">fatidica vatis ora Cirrhaeae movens.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>ita molle senium ducat et summum diem</span><span class="linebreak"></span>
<span class="line">securus alto reddat in solio parens,</span><span class="linebreak"></span>
<span class="line">solasque Merope noverit Polybi faces,</span><span class="linebreak"></span>
<span class="line">ut nulla sontem gratia eripiet mihi.</span><span class="linebreak"></span>
<span class="line indent1">Sed quo nefandum facinus admissum loco est?</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>memorate: aperto marte an insidiis iacet?</span><span class="linebreak"></span>
</p></div><div class="sp"><span class="speaker"><span class="sc">creo</span></span><p class="lineGroup">
<span class="line">Frondifera sanctae nemora Castaliae petens</span><span class="linebreak"></span>
<span class="line">calcavit artis obsitum dumis iter,</span><span class="linebreak"></span>
<span class="line">trigemina qua se spargit in campos via.</span><span class="linebreak"></span>
<span class="line">secat una gratum Phocidos Baccho solum,</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>unde altus arva deserit, caelum petens,</span><span class="linebreak"></span>
<span class="line">clementer acto colle Parnasos biceps;</span><span class="linebreak"></span>
<span class="line">at una bimares Sisyphi terras adit;</span><span class="linebreak"></span>
<span class="line">Olenia in arva tertius trames cava</span><span class="linebreak"></span>
</p></div><notes></notes></section>