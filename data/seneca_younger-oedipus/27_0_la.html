<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line"><span class="br"></span><span class="lineNumber">605</span><span class="br"></span>permutat hiemes ales et caelum secans</span><span class="linebreak"></span>
<span class="line">tepente Nilo pensat Arctoas nives,</span><span class="linebreak"></span>
<span class="line">quot ille populos vatis eduxit sonus.</span><span class="linebreak"></span>
<span class="line">pavide latebras nemoris umbrosi petunt</span><span class="linebreak"></span>
<span class="line">animae trementes. primus emergit solo,</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>dextra ferocem cornibus taurum premens,</span><span class="linebreak"></span>
<span class="line">Zethus, manuque sustinet laeva chelyn</span><span class="linebreak"></span>
<span class="line">qui saxa dulci traxit Amphion sono,</span><span class="linebreak"></span>
<span class="line">interque natos Tantalis tandem suos</span><span class="linebreak"></span>
<span class="line">tuto superba fert caput fastu grave</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>et numerat umbras. peior hac genetrix adest</span><span class="linebreak"></span>
<span class="line">furibunda Agave, tota quam sequitur manus</span><span class="linebreak"></span>
<span class="line">partita regem; sequitur et Bacchas lacer</span><span class="linebreak"></span>
<span class="line">Pentheus tenetque saevus etiamnunc minas.</span><span class="linebreak"></span>
<span class="line indent1">Tandem vocatus saepe pudibundum extulit</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>caput atque ab omni dissidet turba procul</span><span class="linebreak"></span>
<span class="line">celatque semet. instat et Stygias preces</span><span class="linebreak"></span>
<span class="line">geminat sacerdos, donec in apertum efferat</span><span class="linebreak"></span>
<span class="line">vultus opertos Laius—fari horreo.</span><span class="linebreak"></span>
<span class="line">stetit per artus sanguine effuso horridus,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>paedore foedo squalidam obtentus comam,</span><span class="linebreak"></span>
<span class="line">et ore rabido fatur: “O Cadmi effera,</span><span class="linebreak"></span>
<span class="line">cruore semper laeta cognato domus,</span><span class="linebreak"></span>
<span class="line">vibrate thyrsos, enthea natos manu</span><span class="linebreak"></span>
<span class="line">lacerate potius! maximum Thebis scelus</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>maternus amor est. patria, non ira deum,</span><span class="linebreak"></span>
<span class="line">sed scelere raperis: non gravi flatu tibi</span><span class="linebreak"></span>
<span class="line">luctificus Auster nec parum pluvio aethere</span><span class="linebreak"></span>
<span class="line">satiata tellus halitu sicco nocet</span><span class="linebreak"></span>
<span class="line">sed rex cruentus, pretia qui saevae necis</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>sceptra et nefandos occupat thalamos patris,</span><span class="linebreak"></span>
</p></div><notes></notes></section>