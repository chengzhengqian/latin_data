<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
 in isdem locis opperiri iubet, ipse cum delectis equitibus Metellum sequitur, nocturnis et aviis itineribus ignoratus Romanos palantis repente adgreditur. <span class="br"></span><span class="lineNumber">10</span><span class="br"></span>Eorum plerique inermes cadunt, multi capiuntur, nemo omnium intactus profugit; et Numidae, prius quam ex castris subveniretur, sicuti iussi erant, in proxumos collis discedunt.</p>
</section>
<section class="div2">
<p>55. Interim Romae gaudium ingens ortum cognitis Metelli rebus, ut seque et exercitum more maiorum gereret, in advorso loco victor tamen virtute fuisset, hostium agro potiretur, Iugurtham magnificum ex Albini socordia spem salutis in solitudine aut fuga coegisset habere. <span class="br"></span><span class="lineNumber">2</span><span class="br"></span>Itaque senatus ob ea feliciter acta dis inmortalibus supplicia decernere, civitas trepida antea et sollicita de belli eventu laeta agere, de Metello fama praeclara esse. <span class="br"></span><span class="lineNumber">3</span><span class="br"></span>Igitur eo intentior ad victoriam niti, omnibus modis festinare, cavere tamen necubi hosti opportunus fieret, meminisse post gloriam invidiam sequi. <span class="br"></span><span class="lineNumber">4</span><span class="br"></span>Ita quo clarior erat, eo magis anxius erat, neque post insidias Iugurthae effuso exercitu praedari; ubi frumento aut pabulo opus erat, cohortes cum omni equitatu praesidium agitabant; exercitus partem ipse, relicuos Marius ducebat. <span class="br"></span><span class="lineNumber">5</span><span class="br"></span>Sed igni magis quam praeda 





</p></section><notes></notes></section>