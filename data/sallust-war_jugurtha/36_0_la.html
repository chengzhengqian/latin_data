<section class="div1 language" lang="la"><header><hgroup><h1>SALLUST</h1></hgroup></header><section class="div2">
<p><span class="br"></span><span class="lineNumber">11</span><span class="br"></span>“Servi aere parati iniusta imperia dominorum non perferunt; vos, Quirites, in imperio nati, aequo animo servitutem toleratis? <span class="br"></span><span class="lineNumber">12</span><span class="br"></span>At qui sunt ei, qui rem publicam occupavere? Homines sceleratissumi, cruentis manibus, immani avaritia, nocentissumi et eidem superbissumi, quibus fides, decus, pietas, postremo honesta atque inhonesta omnia quaestui sunt. <span class="br"></span><span class="lineNumber">13</span><span class="br"></span>Pars eorum occidisse tribunos plebis, alii quaestiones iniustas, plerique caedem in vos fecisse pro munimento habent. <span class="br"></span><span class="lineNumber">14</span><span class="br"></span>Ita quam quisque pessume fecit, tam maxume tutus est. Metum ab scelere suo ad ignaviam vostram transtulere, quos omnis eadem cupere, eadem odisse, eadem metuere in unum coegit. <span class="br"></span><span class="lineNumber">15</span><span class="br"></span>Sed haec inter bonos amicitia, inter malos factio est. <span class="br"></span><span class="lineNumber">16</span><span class="br"></span>Quod si tam vos libertatis curam haberetis quam illi ad dominationem adcensi sunt, profecto neque res publica, sicuti nunc, vastaretur et beneficia vostra penes optumos, non audacissumos forent. <span class="br"></span><span class="lineNumber">17</span><span class="br"></span>Maiores vostri parandi iuris et maiestatis constituendae gratia bis per secessionem armati Aventinum occupavere. Vos pro libertate, quam ab illis accepistis, nonne summa ope nitemini—atque eo vehementius, quo maius dedecus est parta amittere quam omnino non paravisse ?</p>
<p><span class="br"></span><span class="lineNumber">18</span><span class="br"></span>“Dicet aliquis ‘Quid igitur censes?’ Vindicandum in eos qui hosti prodidere rem publicam, non manu neque vi, quod magis vos fecisse quam illis adcidisse indignum est, verum quaestionibus et indicio ipsius Iugurthae. <span class="br"></span><span class="lineNumber">19</span><span class="br"></span>Qui si 





</p></section><notes></notes></section>