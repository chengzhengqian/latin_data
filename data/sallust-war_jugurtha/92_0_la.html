<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
haec praesidio adsunt; mihi spes omnes in memet sitae, quas necesse est virtute et innocentia tutari. Nam alia infirma sunt.</p>
<p><span class="br"></span><span class="lineNumber">5</span><span class="br"></span>â€œEt illud intellego, Quirites, omnium ora in me convorsa esse, aequos bonosque favere, quippe mea bene facta rei publicae procedunt, nobilitatem locum invadendi quaerere. <span class="br"></span><span class="lineNumber">6</span><span class="br"></span>Quo mihi acrius adnitundum est uti neque vos capiamini et illi frustra sint. <span class="br"></span><span class="lineNumber">7</span><span class="br"></span>Ita ad hoc aetatis a pueritia fui uti omnis labores et pericula consueta habeam. <span class="br"></span><span class="lineNumber">8</span><span class="br"></span>Quae ante vostra beneficia gratuito faciebam, ea uti accepta mercede deseram non est consilium, Quirites. <span class="br"></span><span class="lineNumber">9</span><span class="br"></span>Illis difficile est in potestatibus temperare, qui per ambitionem sese probos simulavere; mihi, qui omnem aetatem in optumis artibus egi, bene facere iam ex consuetudine in naturam vortit. <span class="br"></span><span class="lineNumber">10</span><span class="br"></span>Bellum me gerere cum Iugurtha iussistis, quam rem nobilitas aegerrume tulit. Quaeso, reputate cum animis vostris num id mutare melius sit, si quem ex illo globo nobilitatis ad hoc aut aliud tale negotium mittatis, hominem veteris prosapiae ac multarum imaginum et nullius stipendi; scilicet ut in tanta re ignarus omnium trepidet, festinet, sumat aliquem ex populo monitorem offici sui. <span class="br"></span><span class="lineNumber">11</span><span class="br"></span>Ita plerumque evenit ut quem vos imperare iussistis, is imperatorem alium quaerat. <span class="br"></span><span class="lineNumber">12</span><span class="br"></span>Atque ego scio, Quirites, qui postquam consules facti sunt et acta maiorum et Graecorum 


</p></section><notes></notes></section>