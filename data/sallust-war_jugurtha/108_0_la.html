<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
<span class="br"></span><span class="lineNumber">4</span><span class="br"></span>Atque illi, felicissumo omnium ante civilem victoriam, numquam super industriam fortuna fuit, multique dubitavere fortior an felicior esset. Nam postea quae fecerit, incertum habeo pudeat an pigeat magis disserere.</p>
</section>
<section class="div2">
<p>96. Igitur Sulla, uti supra dictum est, postquam in Africam atque in castra Mari cum equitatu venit, rudis antea et ignarus belli, sollertissumus omnium in paucis tempestatibus factus est. <span class="br"></span><span class="lineNumber">2</span><span class="br"></span>Ad hoc milites benigne appellare, multis rogantibus, aliis per se ipse dare beneficia, invitus accipere, sed ea properantius quam aes mutuom reddere, ipse ab nullo repetere, magis id laborare ut illi quam plurumi deberent; <span class="br"></span><span class="lineNumber">3</span><span class="br"></span>ioca atque seria cum humillumis agere; in operibus, in agmine atque ad vigilias multus adesse, neque interim, quod prava ambitio solet, consulis aut quoiusquam boni famam laedere, tantummodo neque consilio neque manu priorem alium pati, plerosque antevenire. <span class="br"></span><span class="lineNumber">4</span><span class="br"></span>Quibus rebus et artibus brevi Mario militibusque carissumus factus.</p>
</section>
<section class="div2">
<p>97. At Iugurtha, postquam oppidum Capsam aliosque locos munitos et sibi utilis, simul et magnam pecuniam amiserat, ad Bocchum nuntios misit quam primum in Numidiam copias adduceret, proeli faciundi tempus adesse. 




</p></section><notes></notes></section>