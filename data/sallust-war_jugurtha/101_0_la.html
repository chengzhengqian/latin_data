<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
—nam contra tantas difficultates consilio satis providere non poterat, quippe etiam frumenti inopia temptabatur, quia Numidiae pabulo pecoris magis quam arvo student et quodcumque natum fuerat iussu regis in loca munita contulerant, ager autem aridus et frugum vacuos ea tempestate, nam aestatis extremum erat—tamen pro rei copia satis providenter exornat: <span class="br"></span><span class="lineNumber">2</span><span class="br"></span>pecus omne quod superioribus diebus praedae fuerat equitibus auxiliariis agundum adtribuit, A. Manlium legatum cum cohortibus expeditis ad oppidum Laris, ubi stipendium et conmeatum locaverat, ire iubet dicitque se praedabundum post paucos dies eodem venturum. <span class="br"></span><span class="lineNumber">3</span><span class="br"></span>Sic incepto suo occultato pergit ad flumen Tanain.</p>
</section>
<section class="div2">
<p>91. Ceterum in itinere cotidie pecus exercitui per centurias, item turmas aequaliter distribuerat et ex coriis utres uti fierent curabat, simul inopiam frumenti lenire et ignaris omnibus parare, quae mox usui forent. Denique sexto die, quom ad flumen ventum est, maxuma vis utrium effecta. <span class="br"></span><span class="lineNumber">2</span><span class="br"></span>Ibi castris levi munimento positis, milites cibum capere atque uti simul cum occasu solis egrederentur paratos esse iubet; omnibus sarcinis abiectis, aqua modo seque et iumenta onerare. <span class="br"></span><span class="lineNumber">3</span><span class="br"></span>Dein, postquam tempus visum, castris egreditur noctemque totam itinere facto consedit. 






</p></section><notes></notes></section>