<section class="div1 language" lang="la"><header><hgroup><h1>SALLUST</h1></hgroup></header><section class="div2">
</section>
<section class="div2">
<p>42. Nam postquam Ti. et C. Gracchus, quorum maiores Punico atque aliis bellis multum rei publicae addiderant, vindicare plebem in libertatem et paucorum scelera patefacere coepere, nobilitas noxia atque eo perculsa, modo per socios ac nomen Latinum, interdum per equites Romanos, quos spes societatis a plebe dimoverat, Gracchorum actionibus obviam ierat; et primo Tiberium, dein paucos post annos eadem ingredientem Gaium, tribunum alterum, alterum<a class="footnoteLink" href="#note_LCL116_262_55" id="target_note_LCL116_262_55"><sup>55</sup></a><span class="italic"> </span>triumvirum coloniis deducundis, cum M. Fulvio Flacco ferro necaverat. <span class="br"></span><span class="lineNumber">2</span><span class="br"></span>Et sane Gracchis cupidine victoriae haud satis moderatus animus fuit. <span class="br"></span><span class="lineNumber">3</span><span class="br"></span>Sed bono vinci satius est quam malo more iniuriam vincere.</p>
<p><span class="br"></span><span class="lineNumber">4</span><span class="br"></span>Igitur ea victoria nobilitas ex lubidine sua usa multos mortalis ferro aut fuga exstinxit plusque in relicuom sibi timoris quam potentiae addidit. Quae res plerumque magnas civitatis pessum dedit, dum alteri alteros vincere quovis modo et victos acerbius ulcisci volunt. <span class="br"></span><span class="lineNumber">5</span><span class="br"></span>Sed de studiis partium et omnis civitatis moribus si singillatim aut pro magnitudine parem disserere, tempus quam res maturius me deseret. Quam ob rem ad inceptum redeo.</p>
</section><notes><section class="footnotes"><ul><li class="note" id="note_LCL116_262_55"><a class="footnoteCrossrefLink" href="#target_note_LCL116_262_55" title="Click to highlight in text"><sup class="lineRef">55</sup>alterum, alterum] <span class="italic">ς</span>: alterum <span class="italic">ω</span></a></li><script type="text/javascript">document.getElementById('note_LCL116_262_55').style.display = "none";</script></ul></section></notes></section>