<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
cum paucis cohortibus Siccam missum, quod oppidum primum omnium post malam pugnam ab rege defecerat. <span class="br"></span><span class="lineNumber">4</span><span class="br"></span>Eo cum delectis equitibus noctu pergit et iam egredientibus Romanis in porta pugnam facit, simul magna voce Siccenses hortatur uti cohortis ab tergo circumveniant; fortunam illis praeclari facinoris casum dare; si id fecerint, postea sese in regno, illos in libertate sine metu aetatem acturos. <span class="br"></span><span class="lineNumber">5</span><span class="br"></span>Ac ni Marius signa inferre atque evadere oppido properavisset, profecto cuncti aut magna pars Siccensium fidem mutavissent; tanta mobilitate sese Numidae gerunt. <span class="br"></span><span class="lineNumber">6</span><span class="br"></span>Sed milites Iugurthini paulisper ab rege sustentati, postquam maiore vi hostes urgent, paucis amissis profugi discedunt.</p>
</section>
<section class="div2">
<p>57. Marius ad Zamam pervenit. Id oppidum, in campo situm, magis opere quam natura munitum erat, nullius idoneae rei egens, armis virisque opulentum. <span class="br"></span><span class="lineNumber">2</span><span class="br"></span>Igitur Metellus pro tempore atque loco paratis rebus cuncta moenia exercitu circumvenit, legatis imperat ubi quisque curaret. <span class="br"></span><span class="lineNumber">3</span><span class="br"></span>Deinde signo dato undique simul clamor ingens oritur, neque ea res Numidas terret; infensi intentique sine tumultu manent, proelium incipitur. <span class="br"></span><span class="lineNumber">4</span><span class="br"></span>Romani, pro ingenio quisque, pars eminus glande aut lapidibus pugnare, alii succedere ac murum modo subfodere modo scalis adgredi, cupere proelium in manibus facere. <span class="br"></span><span class="lineNumber">5</span><span class="br"></span>Contra ea oppidani


</p></section><notes></notes></section>