<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
gloria atque alia optanda bonis superabant, tamen inerat contemptor animus et superbia, commune nobilitatis malum. <span class="br"></span><span class="lineNumber">2</span><span class="br"></span>Itaque primum conmotus insolita re mirari eius consilium et quasi per amicitiam monere ne tam prava inciperet neu super fortunam animum gereret: non omnia omnibus cupiunda esse, debere illi res suas satis placere; postremo caveret id petere a populo Romano quod illi iure negaretur.</p>
<p><span class="br"></span><span class="lineNumber">3</span><span class="br"></span>Postquam haec atque alia talia dixit neque animus Mari flectitur, respondit, ubi primum potuisset per negotia publica, facturum sese quae peteret. <span class="br"></span><span class="lineNumber">4</span><span class="br"></span>Ac postea saepius eadem postulanti fertur dixisse ne festinaret abire, satis mature illum cum filio suo consulatum petiturum. Is eo tempore contubernio patris ibidem militabat, annos natus circiter viginti. Quae res Marium quom pro honore quem adfectabat tum contra Metellum vehementer adcenderat. <span class="br"></span><span class="lineNumber">5</span><span class="br"></span>Ita cupidine atque ira, pessumis consultoribus, grassari neque facto ullo neque dicto abstinere; quod modo ambitiosum foret: milites quibus in hibernis praeerat laxiore imperio quam antea habere; apud negotiatores, quorum magna multitudo Uticae erat, criminose simul et magnifice de bello loqui: dimidia pars exercitus si sibi permitteretur, paucis diebus Iugurtham in catenis habiturum; ab 


</p></section><notes></notes></section>