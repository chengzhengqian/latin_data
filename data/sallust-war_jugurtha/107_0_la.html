<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
murum petere, neque quemquam omnium praeda morari. <span class="br"></span><span class="lineNumber">7</span><span class="br"></span>Sic forte correcta Mari temeritas gloriam ex culpa invenit.</p>
</section>
<section class="div2">
<p>95. Ceterum dum ea res geritur, L. Sulla quaestor cum magno equitatu in castra venit, quos uti ex Latio et a sociis cogeret Romae relictus erat. <span class="br"></span><span class="lineNumber">2</span><span class="br"></span>Sed quoniam nos tanti viri res admonuit, idoneum visum est de natura cultuque eius paucis dicere. Neque enim alio loco de Sullae rebus dicturi sumus et L. Sisenna, optume et diligentissume omnium qui eas res dixere persecutus, parum mihi libero ore locutus videtur.</p>
<p><span class="br"></span><span class="lineNumber">3</span><span class="br"></span>Igitur Sulla gentis patriciae nobilis fuit, familia prope iam extincta maiorum ignavia, litteris Graecis et Latinis iuxta [atque doctissume]<a class="footnoteLink" href="#note_LCL116_378_140" id="target_note_LCL116_378_140"><sup>140</sup></a> eruditus, animo ingenti, cupidus voluptatum sed gloriae cupidior; otio luxurioso esse, tamen ab negotiis numquam voluptas remorata, nisi quod de uxore potuit honestius consuli; facundus, callidus, et amicitia facilis; ad simulanda negotia altitudo ingeni incredibilis; multarum rerum ac maxume pecuniae largitor. 





</p></section><notes><section class="footnotes"><ul><li class="note" id="note_LCL116_378_140"><a class="footnoteCrossrefLink" href="#target_note_LCL116_378_140" title="Click to highlight in text"><sup class="lineRef">140</sup><span class="italic">secl. Vogel</span></a></li><script type="text/javascript">document.getElementById('note_LCL116_378_140').style.display = "none";</script></ul></section></notes></section>