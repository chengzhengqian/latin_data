<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
quo illi gloria opesque inventae. <span class="br"></span><span class="lineNumber">3</span><span class="br"></span>Igitur utriusque consilio dies insidiis statuitur. Cetera, uti res posceret, ex tempore parari placuit. <span class="br"></span><span class="lineNumber">4</span><span class="br"></span>Nabdalsa ad exercitum profectus, quem inter hiberna Romanorum iussus habebat ne ager inultis hostibus vastaretur. <span class="br"></span><span class="lineNumber">5</span><span class="br"></span>Is postquam magnitudine facinoris perculsus ad tempus non venit metusque rem inpediebat, Bomilcar simul cupidus incepta patrandi et timore soci anxius ne omisso vetere consilio novom quaereret, litteras ad eum per homines fidelis mittit, in quis mollitiam socordiamque viri accusare, testari deos per quos iuravisset, monere ne praemia Metelli in pestem convorteret. Iugurthae exitium adesse, ceterum suane an Metelli virtute periret, id modo agitari; proinde reputaret cum animo suo, praemia an cruciatum mallet.</p>
</section>
<section class="div2">
<p>71. Sed quom eae litterae allatae, forte Nabdalsa exercito corpore fessus in lecto quiescebat, <span class="br"></span><span class="lineNumber">2</span><span class="br"></span>ubi cognitis Bomilcaris verbis primo cura, deinde, uti aegrum animum solet, somnus cepit. <span class="br"></span><span class="lineNumber">3</span><span class="br"></span>Erat ei Numida quidam negotiorum curator, fidus acceptusque et omnium consiliorum nisi novissumi particeps. <span class="br"></span><span class="lineNumber">4</span><span class="br"></span>Qui postquam allatas litteras audivit et ex consuetudine ratus opera aut ingenio suo opus esse, in tabernaculum introiit, dormiente illo epistulam super caput in pulvino temere positam sumit ac perlegit, dein propere cognitis insidiis ad regem pergit.</p>
</section><notes></notes></section>