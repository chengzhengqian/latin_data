<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
 vortere. <span class="br"></span><span class="lineNumber">2</span><span class="br"></span>Dein Volucem, quoniam hostilia faceret, Iovem maxumum obtestatus, ut sceleris atque perfidiae Bocchi testis adesset, ex castris abire iubet. <span class="br"></span><span class="lineNumber">3</span><span class="br"></span>Ille lacrumans orare ne ea crederet: nihil dolo factum, ac magis calliditate Iugurthae, quoi videlicet speculanti iter suom cognitum esset. <span class="br"></span><span class="lineNumber">4</span><span class="br"></span>Ceterum quoniam neque ingentem multitudinem haberet et spes opesque eius ex patre suo penderent, credere illum nihil palam ausurum, quom ipse filius testis adesset. <span class="br"></span><span class="lineNumber">5</span><span class="br"></span>Qua re optumum factu videri per media eius castra palam transire; sese, vel praemissis vel ibidem relictis Mauris, solum cum Sulla iturum.</p>
<p><span class="br"></span><span class="lineNumber">6</span><span class="br"></span>Ea res, uti in tali negotio, probata; ac statim profecti, quia de inproviso adciderant, dubio atque haesitante Iugurtha incolumes transeunt. <span class="br"></span><span class="lineNumber">7</span><span class="br"></span>Deinde paucis diebus quo ire intenderant perventum est.</p>
</section>
<section class="div2">
<p>108. Ibi cum Boccho Numida quidam Aspar nomine multum et familiariter agebat, praemissus ab Iugurtha, postquam Sullam adcitum audierat, orator et subdole speculatum Bocchi consilia; praeterea Dabar Massugradae filius, ex gente Masinissae, ceterum materno genere inpar—nam pater eius ex concubina ortus erat—Mauro ob ingeni multa bona carus acceptusque. <span class="br"></span><span class="lineNumber">2</span><span class="br"></span>Quem Bocchus fidum esse Romanis multis ante tempestatibus expertus, 




</p></section><notes></notes></section>