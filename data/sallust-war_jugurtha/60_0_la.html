<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
pedestrium praefectum ab Iugurtha supra diximus, ubi eum Rutilius praetergressus est, paulatim suos in aequom locum deducit ac, dum legatus ad flumen quo praemissus erat festinans pergit, quietus, uti res postulabat, aciem exornat neque remittit quid ubique hostis ageret explorare. <span class="br"></span><span class="lineNumber">6</span><span class="br"></span>Postquam Rutilium consedisse iam et animo vacuom accepit simulque ex Iugurthae proelio clamorem augeri, veritus ne legatus cognita re laborantibus suis auxilio foret, aciem, quam diffidens virtuti militum arte statuerat, quo hostium itineri officeret latius porrigit, eoque modo ad Rutili castra procedit.</p>
</section>
<section class="div2">
<p>53. Romani ex inproviso pulveris vim magnam animadvortunt; nam prospectum ager arbustis consitus prohibebat. Et primo rati humum aridam vento agitari, post ubi aequabilem manere et, sicuti acies movebatur, magis magisque adpropinquare vident, cognita re properantes arma capiunt ac pro castris, sicuti imperabatur, consistunt. <span class="br"></span><span class="lineNumber">2</span><span class="br"></span>Deinde, ubi propius ventum est, utrimque magno clamore concurritur. <span class="br"></span><span class="lineNumber">3</span><span class="br"></span>Numidae tantummodo remorati dum in elephantis auxilium putant, postquam eos inpeditos ramis arborum atque ita disiectos circumveniri vident, fugam faciunt, ac plerique, abiectis armis, collis aut noctis, quae iam aderat, auxilio integri abeunt. <span class="br"></span><span class="lineNumber">4</span><span class="br"></span>Elephanti quattuor 



</p></section><notes></notes></section>