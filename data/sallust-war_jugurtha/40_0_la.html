<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
 sedare motus et animos eorum mollire, postremo confirmare, fidem publicam per sese inviolatam fore. <span class="br"></span><span class="lineNumber">4</span><span class="br"></span>Post, ubi silentium coepit, producto Iugurtha verba facit, Romae Numidiaeque facinora eius memorat, scelera in patrem fratresque ostendit. Quibus iuvantibus quibusque ministris ea egerit quamquam intellegat populus Romanus, tamen velle manifesta magis ex illo habere. Si verum aperiat, in fide et clementia populi Romani magnam spem illi sitam, sin reticeat, non sociis saluti fore sed se suasque spes corrupturum.</p>
</section>
<section class="div2">
<p>34. Deinde ubi Memmius dicundi finem fecit et Iugurtha respondere iussus est, C. Baebius tribunus plebis quem pecunia corruptum supra diximus, regem tacere iubet; ac tametsi multitudo quae in contione aderat vehementer adcensa terrebat eum clamore, voltu, saepe impetu atque aliis omnibus quae ira fieri amat, vicit tamen inpudentia. <span class="br"></span><span class="lineNumber">2</span><span class="br"></span>Ita populus ludibrio habitus ex contione discedit, Iugurthae Bestiaeque et ceteris quos illa quaestio exagitabat, animi augescunt.</p>
</section>
<section class="div2">
<p>35. Erat ea tempestate Romae Numida quidam nomine Massiva, Gulussae filius, Masinissae nepos, qui quia in dissensione regum Iugurthae advorsus fuerat, dedita Cirta et Adherbale interfecto profugus ex patria abierat. <span class="br"></span><span class="lineNumber">2</span><span class="br"></span>Huic Sp. Albinus, qui proxumo anno post Bestiam cum Q. Minucio Rufo consulatum gerebat, persuadet, quoniam ex 



</p></section><notes></notes></section>