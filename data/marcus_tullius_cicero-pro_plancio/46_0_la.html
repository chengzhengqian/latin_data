<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

At ego, cum casu diebus iis, itineris faciendi causa, decedens e provincia, Puteolos forte venissem, cum plurimi et lautissimi solent esse in iis locis, concidi paene, iudices, cum ex me quidam quaesisset quo die Roma exissem et num quidnam esset novi. Cui cum respondissem, me e provincia decedere: “etiam mehercule,” inquit, “ut opinor, ex Africa.”</p>
</section>
<section class="div2">
<p>XXVII. Huic ego iam stomachans fastidiose, “immo ex Sicilia,” inquam. Tum quidam, quasi qui omnia sciret: “Quid? tu nescis,” inquit, “hunc Syracusis quaestorem fuisse?” Quid multa? destiti stomachari, et me unum ex iis feci, qui ad aquas venissent.</p>
<span class="br"></span><span class="lineNumber">66</span><span class="br"></span><p>Sed ea res, iudices, haud scio an plus mihi profuerit, quam si mihi tum essent omnes congratulati. Nam posteaquam sensi populo Romano aures hebetiores, oculos autem esse acres atque acutos, destiti quid de me audituri essent homines cogitare; feci, ut postea quotidie me praesentem viderent; habitavi in oculis; pressi forum; neminem a congressu meo, neque ianitor meus, neque somnus absterruit. Ecquid ego dicam de occupatis meis temporibus, cui fuerit ne otium quidem umquam otiosum? Nam quas tu commemoras, Cassi, legere te solere orationes, quum otiosus sis: has ego scripsi ludis et feriis, ne omnino umquam essem otiosus. Etenim M. Catonis illud, quod in principio scripsit


</p></section><notes></notes></section>