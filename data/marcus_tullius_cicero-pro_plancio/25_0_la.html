<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

esset: an quod reiectae auctiones essent? “Immo vero,” inquit, “quod legationes.” Idem tribuno plebis, potentissimo homini, M. Druso, sed multa in re publica molienti, cum ille eum salutasset, ut fit, dixissetque, “Quid agis, Grani?” respondit. “Immo vero, tu Druse, quid agis?” Ille L. Crassi, ille M. Antonii voluntatem asperioribus facetiis saepe perstrinxit impune. Nunc usque eo oppressa nostra arrogantia civitas est, ut, quae fuit olim praeconi in ridendo, nunc equiti Romano in plorando non sit concessa <span class="br"></span><span class="lineNumber">34</span><span class="br"></span> libertas. Quae enim umquam Plancii vox fuit contumeliae potius, quam doloris? quid est autem umquam questus, nisi cum a sociis et a se iniuriam propulsaret? Cum senatus impediretur, quo minus, id quod hostibus semper erat tributum, responsum equitibus Romanis redderetur, omnibus illa iniuria dolori publicanis fuit, sed eum ipsum dolorem hic tulit paullo apertius. Communis ille sensus in aliis fortasse latuit: hic, quod cum ceteris animo sentiebat, id magis quam ceteri et vultu <span class="br"></span><span class="lineNumber">35</span><span class="br"></span> promptum habuit et lingua. Quamquam, iudices (agnosco enim ex me), permulta in Plancium, quae ab eo numquam dicta sunt, conferuntur. Ego quia



</p></section><notes></notes></section>