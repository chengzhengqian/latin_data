<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<span class="br"></span><span class="lineNumber">75</span><span class="br"></span><p>XXXI. Atque etiam clamitas, Laterensis: “Quousque ista dicis? nihil in Cispio profecisti, obsoletae iam sunt preces tuae.” De Cispio mihi igitur obiicies, quem ego de me bene meritum quia te teste cognoveram, te eodem auctore defendi? et ei dices, “quousque,” quem negas, quod pro Cispio contenderim, impetrare potuisse? Nam istius verbi, “quousque,” haec poterat esse invidia: datus est tibi ille; condonatus ille; non facis finem; ferre non possumus. Ei quidem, qui pro uno laborarit, et ipsum id non obtinuerit, dici “quousque” irridentis magis est quam reprehendentis. Nisi forte ego unus ita me gessi in iudiciis, ita et cum his et inter hos vixi, is in causis patronus, is in re publica civis et sum et semper fui, solus ut a te constituar, qui nihil a iudicibus debeam umquam impetrare. Et <span class="br"></span><span class="lineNumber">76</span><span class="br"></span> mihi lacrimulam Cispiani iudicii obiectas. Sic enim dixisti: “Vidi ego tuam lacrimulam.” Vide, quam me verbi tui poeniteat. Non modo lacrimulam, sed multas lacrimas, et fletum cum singultu videre potuisti. An ego, qui meorum lacrimis me absente commotus simultates, quas mecum habebat, de­posuisset



</p></section><notes></notes></section>