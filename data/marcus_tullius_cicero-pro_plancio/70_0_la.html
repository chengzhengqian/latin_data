<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
tamque inhumano nec tam immemor non dicam meorum in bonos meritorum, sed bonorum in me, qui a me mei servatorem capitis divellat ac distrahat. Non ego meis ornatum beneficiis a vobis deprecor, iudices, sed custodem salutis meae; non opibus contendo, non auctoritate, non gratia; sed precibus, sed lacrimis, sed misericordia: mecumque vos simul hic miserrimus et optimus obtestatur parens et <span class="br"></span><span class="lineNumber">103</span><span class="br"></span> pro uno filio duo patres deprecamur. Nolite, iudices, per vos, per fortunas, per liberos vestros, inimicis meis, iis praesertim, quos ego pro vestra salute suscepi, dare laetitiam gloriantibus vos iam oblitos mei salutis eius, a quo mea salus conservata est, hostes exstitisse. Nolite animum meum debilitare tum luctu tum etiam metu commutatae vestrae voluntatis erga me: sinite me, quod vobis fretus <span class="br"></span><span class="lineNumber">104</span><span class="br"></span> huic saepe promisi, id a vobis ei persolvere. Teque, C. Flave, oro et obtestor, qui meorum consiliorum in consulatu socius, periculorum particeps, rerum, quas gessi, adiutor fuisti, meque non modo salvum semper, sed etiam ornatum florentemque esse voluisti, ut mihi per hos conserves eum, per quem me tibi et his conservatum vides. Plura ne dicam, tuae me etiam lacrimae impediunt vestraeque, iudices, non 
</p></section><notes></notes></section>