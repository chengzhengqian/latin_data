<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

vivus non prosum, qui fortasse mortuus profuissem. Memini enim, memini, neque umquam obliviscar noctis illius, cum tibi vigilanti, assidenti, maerenti, vana quaedam miser atque inania falsa spe inductus pollicebar; me, si essem in patriam restitutus, praesentem tibi gratiam relaturum; sin aut vitam mihi fors ademisset, aut vis aliqua maior reditum peremisset, hos, hos (quos enim ego tum alios animo intuebar?) omnia tibi illorum laborum praemia pro me persoluturos. Quid me adspectas? quid mea promissa repetis? quid meam fidem imploras? Nihil tibi ego tum de meis opibus pollicebar, sed de horum erga me benevolentia promittebam; hos pro me lugere, hos gemere, hos decertare pro meo capite vel vitae periculo velle videbam; de horum desiderio, luctu, querelis quotidie aliquid tecum simul audiebam; nunc timeo ne nihil tibi praeter lacrimas queam reddere, quas tu in meis acerbitatibus <span class="br"></span><span class="lineNumber">102</span><span class="br"></span> plurimas effudisti. Quid enim possum aliud, nisi maerere? nisi flere? nisi te cum salute mea complecti? Salutem tibi iidem dare possunt, qui mihi reddiderunt. Te tamen—exsurge, quaeso—retinebo et complectar: nec me solum deprecatorem fortunarum tuarum, sed comitem sociumque profitebor: atque (ut spero) nemo erit tam crudeli animo 
</p></section><notes></notes></section>