<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Vocatae tribus; latum suffragium; diribitae tabellae, renuntiatae; longe plurimum valuit Plancius. Nulla largitionis nec fuit nec esse potuit suspicio. An tandem una centuria praerogativa tantum habet auctoritatis ut nemo umquam prior eam tulerit, quin renuntiatus sit aut iis ipsis comitiis consul, aut certe in illum annum: aedilem tu Plancium factum miraris, in quo non exigua pars populi, sed universus populus voluntatem suam declararit? cuius in honore non unius tribus pars, sed comitia tota comitiis fuerint praerogativa? <span class="br"></span><span class="lineNumber">50</span><span class="br"></span> Quo quidem tempore, si id, Laterensis, facere voluisses aut si gravitatis esse putasses tuae, quod multi nobiles saepe fecerunt, ut, cum minus valuissent suffragiis quam putassent, postea prolatis comitiis prosternerent se et populo Romano fracto animo atque humili supplicarent, non dubito quin omnis ad te conversura fuerit multitudo. Numquam enim fere nobilitas, integra praesertim atque innocens, a populo Romano supplex repudiata fuit. Sed, si tibi gravitas tua et magnitudo animi pluris fuit, sicut esse debuit, quam aedilitas, noli, cum habeas id, quod malueris, desiderare id, quod 
</p></section><notes></notes></section>