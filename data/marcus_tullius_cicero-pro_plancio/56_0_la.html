<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">80</span><span class="br"></span>tradidero contentioni tuae. Etenim, iudices, cum omnibus virtutibus me affectum esse cupio, tum nihil est, quod malim quam me et gratum esse et videri. Haec est enim una virtus non solum maxima, sed etiam mater virtutum omnium reliquarum. Quid est pietas nisi voluntas grata in parentes? qui sunt boni cives, qui belli, qui domi de patria bene merentes, nisi qui patriae beneficia meminerunt? qui sancti, qui religionum colentes, nisi qui meritam diis immortalibus gratiam iustis honoribus et memori mente persolvunt? Quae potest esse iucunditas vitae sublatis amicitiis? quae porro amicitia potest esse inter ingratos? <span class="br"></span><span class="lineNumber">81</span><span class="br"></span> Quis est nostrum liberaliter educatus, cui non educatores, cui non magistri sui, atque doctores, cui non locus ipse mutus ille, ubi altus aut doctus est, cum grata recordatione in mente versetur? Cuius opes tantae esse possunt aut umquam fuerunt quae sine multorum amicorum officiis stare possint? quae certe sublata memoria et gratia nulla exstare possunt. Equidem nihil tam proprium hominis existimo quam non modo beneficio, sed etiam benevolentiae significatione alligari: nihil porro tam inhumanum, tam immane, tam ferum quam committere ut beneficio non dicam indignus, sed victus <span class="br"></span><span class="lineNumber">82</span><span class="br"></span> esse videare. Quae cum ita sint, iam succumbam, Laterensis, isti tuo crimini, meque in eo ipso, in


</p></section><notes></notes></section>