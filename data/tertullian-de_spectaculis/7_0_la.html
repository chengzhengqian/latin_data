<section class="div1 language" lang="la"><header><hgroup><h1>Tertullian</h1></hgroup></header><section class="div2"><p class="noindent">

auctoritatem convertar ipsius signaculi nostri. Cum aquam ingressi Christianam fidem in legis suae verba profitemur, renuntiasse nos diabolo et pompae et <span class="br"></span><span class="lineNumber">[92]</span><span class="br"></span>angelis eius ore nostro contestamur. Quid erit summum atque praecipuum, in quo diabolus et pompae et angeli eius censeantur, quam idololatria? Ex qua omnis immundus et nequam spiritus ut ita dixerim, quia nec diutius de hoc. Igitur si ex idololatria universam spectaculorum paraturam constare constiterit, indubitate praeiudicatum erit etiam ad spectacula pertinere renuntiationis nostrae testimonium in lavacro, quae diabolo et pompae et angelis eius sint mancipata, scilicet per idololatrian. Commemorabimus origines singulorum, quibus in cunabulis in saeculo adoleverint, exinde titulos quorundam, quibus nominibus nuncupentur, exinde apparatus, quibus superstitionibus instruantur, tum loca, quibus praesidibus dicentur, turn artes, quibus auctoribus deputentur. Si quid ex his non ad idolum pertinuerit, id neque ad idololatrian neque ad nostram eierationem pertinebit.</p>
</section>
<section class="div2">
<p>V. De originibus quidem ut secretioribus et ignotis penes plures nostrorum altius<a class="footnoteLink" href="#note_LCL250_242_1" id="target_note_LCL250_242_1"><sup>1</sup></a> nec aliunde investigandum fuit quam de instrumentis ethnicalium littera­rum.</p>
</section><notes><section class="footnotes"><ul><li class="note" id="note_LCL250_242_1"><a class="footnoteCrossrefLink" href="#target_note_LCL250_242_1" title="Click to highlight in text"><sup class="lineRef">1</sup><span class="italic">Here I replace</span> †artis <span class="italic">of the Vienna text by the emendation</span> altius <span class="italic">which Oehler accepts, It probably represents something like the sense intended.</span></a></li><script type="text/javascript">document.getElementById('note_LCL250_242_1').style.display = "none";</script></ul></section></notes></section>