<section class="div1 language" lang="la"><header><hgroup><h1>Tertullian</h1></hgroup></header><section class="div2"><p class="noindent">

possumus cum illis discumbere, quia nec illi nobiscum: vicibus disposita res est. Nunc illi laetantur, nos conflictamur. “Saeculum,” inquit,“gaudebit, vos tristes eritis.” Lugeamus ergo, dum ethnici gaudent, ut, quum lugere coeperint, gaudeamus, ne pariter nunc gaudentes tunc quoque pariter lugeamus. Delicatus es, Christiane, si et in saeculo voluptatem concupiscis, immo nimium stultus, si hoc existimas voluptatem. Philosophi quidam hoc nomen quieti et tranquillitati dederunt, in ea gaudent, in ea avocantur, in ea etiam gloriantur. Tu mihi metas et scaenam et pulverem et harenam suspiras. Dicas velim : non possumus vivere sine voluptate, qui mori cum voluptate debemus? Nam quod est aliud votum nostrum quam quod et apostoli, exire de saeculo et recipi apud dominum? Hic voluptas, ubi et votum.</p>
</section>
<section class="div2">
<p>XXIX. Iam nunc si<a class="footnoteLink" href="#note_LCL250_294_1" id="target_note_LCL250_294_1"><sup>1</sup></a> putas delectamentis exigere spatium hoc, cur tam ingratus es, ut tot et tales voluptates a deo contributas tibi satis non habeas neque recognoscas? Quid enim iucundius quam dei patris et domini reconciliatio, quam veritatis revelatio, quam errorum recognitio, quam tantorum retro criminum venia? Quae maior voluptas quam fastidium ipsius voluptatis, quam saeculi totius contemptus, quam vera libertas, quam conscientia integra, quam vita sufficiens, quam mortis timor nullus? Quod calcas deos nationum, quod daemonia expellis, quod medicinas facis, quod revelationes petis, quod





</p></section><notes><section class="footnotes"><ul><li class="note" id="note_LCL250_294_1"><a class="footnoteCrossrefLink" href="#target_note_LCL250_294_1" title="Click to highlight in text"><sup class="lineRef">1</sup>si <span class="italic">omitted by Vienna editors.</span></a></li><script type="text/javascript">document.getElementById('note_LCL250_294_1').style.display = "none";</script></ul></section></notes></section>