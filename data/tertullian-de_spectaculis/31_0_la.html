<section class="div1 language" lang="la"><header><hgroup><h1>Tertullian</h1></hgroup></header><section class="div2"><p class="noindent">
exclamationes ille alicuius prophetae retractabit et inter effeminati tibicinis modos psalmum secum comminiscetur, et cum athletae agent, ille dicturus est repercutiendum non esse. Poterit ergo et de misericordia moneri defixus in morsus ursorum et spongias retiariorum. Avertat deus a suis tantam voluptatis exitiosae cupiditatem! Quale est enim de ecclesia dei in diaboli ecclesiam tendere, de caelo, quod aiunt, in caenum? Illas manus quas ad deum extuleris postmodum laudando histrionem fatigare? Ex ore, quo Amen in Sanctum protuleris, gladiatori testimonium reddere, εἰς αἰῶνας ἀπ’ αἰῶνος alii omnino dicere nisi deo et Christo?</p>
</section>
<section class="div2">
<p><span class="br"></span><span class="lineNumber">[103v]</span><span class="br"></span>XXVI. Cur ergo non eiusmodi etiam daemoniis penetrabiles fiant? Nam et exemplum accidit domino teste eius mulieris, quae theatrum adiit et inde cum daemonio rediit. Itaque in exorcismo cum oneraretur immundus spiritus, quod ausus esset fidelem aggredi, constanter: “et iustissime quidem,” inquit, “feci: in meo eam inveni.” Constat et alii linteum in somnis ostensum eius diei nocte, qua tragoedum audierat, cum exprobratione nominato tragoedo nec ultra quintum diem eam mulierem in saeculo fuisse. Quot<a class="footnoteLink" href="#note_LCL250_290_1" id="target_note_LCL250_290_1"><sup>1</sup></a> utique et alia documenta cesserunt de his qui cum diabolo apud spectacula communicando a domino exciderunt. “Nemo enim potest duobus dominis servire.” “Quid luci cum tenebris? Quid vitae et morti?”</p>
</section><notes><section class="footnotes"><ul><li class="note" id="note_LCL250_290_1"><a class="footnoteCrossrefLink" href="#target_note_LCL250_290_1" title="Click to highlight in text"><sup class="lineRef">1</sup><span class="italic">The Vienna editors read</span> quo.</a></li><script type="text/javascript">document.getElementById('note_LCL250_290_1').style.display = "none";</script></ul></section></notes></section>