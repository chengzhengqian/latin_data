<section class="div1 language" lang="la"><header><hgroup><h1>Seneca</h1></hgroup></header>
<span class="br"></span><span class="lineNumber">5</span><span class="br"></span><p> Quae in terris postea sint acta, supervacuum est referre. Scitis enim optime, nec periculum est ne excidant memoriae quae gaudium publicum impresserit: nemo felicitatis suae obliviscitur. In caelo quae acta sint, audite: fides penes auctorem erit. Nuntiatur Iovi venisse quendam bonae staturae, bene canum; nescio quid illum minari, assidue enim caput movere; pedem dextrum trahere. Quaesisse se, cuius nationis esset: respondisse nescio<a class="footnoteLink" href="#note_LCL015_448_1" id="target_note_LCL015_448_1"><sup>1</sup></a> quid perturbato sono et voce confusa; non intellegere se linguam eius, nec Graecum esse nec Romanum nec ullius gentis notae. Tum Iuppiter Herculem, qui totum orbem terrarum pererraverat et nosse videbatur omnes nationes, iubet ire et<a class="footnoteLink" href="#note_LCL015_448_2" id="target_note_LCL015_448_2"><sup>2</sup></a> explorare, quorum hominum esset. Tum Hercules primo aspectu sane perturbatus est, ut qui etiam non omnia<a class="footnoteLink" href="#note_LCL015_448_3" id="target_note_LCL015_448_3"><sup>3</sup></a> monstra timuerit.<a class="footnoteLink" href="#note_LCL015_448_4" id="target_note_LCL015_448_4"><sup>4</sup></a> Ut vidit novi generis faciem, insolitum incessum, vocem nullius terrestris animalis sed qualis esse marinis beluis solet, raucam et implicatam, putavit sibi tertium decimum laborem venisse. Diligentius intuenti visus est quasi homo. Accessit itaque et quod facillimum fuit Graeculo, ait:</p>
<blockquote><p>
<span class="line">τίς πόθεν εἰς ἀνδρῶν, πόθι τοι πόλις ἠδὲ τοκῆες;</span><span class="linebreak"></span>
</p></blockquote>
<notes><section class="footnotes"><ul><li class="note" id="note_LCL015_448_1"><a class="footnoteCrossrefLink" href="#target_note_LCL015_448_1" title="Click to highlight in text"><sup class="lineRef">1</sup>se nescio <span class="italic">S.</span>: ilium nescio <span class="italic">inferior MSS.</span>: sibi nescio <span class="italic">Gertz.</span></a></li><script type="text/javascript">document.getElementById('note_LCL015_448_1').style.display = "none";</script><li class="note" id="note_LCL015_448_2"><a class="footnoteCrossrefLink" href="#target_note_LCL015_448_2" title="Click to highlight in text"><sup class="lineRef">2</sup><span class="italic">V and L omit</span> et.</a></li><script type="text/javascript">document.getElementById('note_LCL015_448_2').style.display = "none";</script><li class="note" id="note_LCL015_448_3"><a class="footnoteCrossrefLink" href="#target_note_LCL015_448_3" title="Click to highlight in text"><sup class="lineRef">3</sup>non enormia <span class="italic">Gertz.</span></a></li><script type="text/javascript">document.getElementById('note_LCL015_448_3').style.display = "none";</script><li class="note" id="note_LCL015_448_4"><a class="footnoteCrossrefLink" href="#target_note_LCL015_448_4" title="Click to highlight in text"><sup class="lineRef">4</sup><span class="italic">One inferior MS. has</span> domuerit.</a></li><script type="text/javascript">document.getElementById('note_LCL015_448_4').style.display = "none";</script></ul></section></notes></section>