<section class="div1 language" lang="la"><p class="lineGroup">
<span class="line"><span class="br"></span><span class="lineNumber">15</span><span class="br"></span>per fasces numerantur avi semperque renata</span><span class="linebreak"></span>
<span class="line">nobilitate virent, et prolem fata sequuntur</span><span class="linebreak"></span>
<span class="line">continuum simili servantia lege tenorem.</span><span class="linebreak"></span>
<span class="line">nec quisquam procerum temptat, licet aere vetusto</span><span class="linebreak"></span>
<span class="line">floreat et claro cingatur Roma senatu,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>se iactare parem; sed, prima sede relicta</span><span class="linebreak"></span>
<span class="line">Aucheniis, de iure licet certare secundo:</span><span class="linebreak"></span>
<span class="line">haud secus ac tacitam Luna regnante per Arcton</span><span class="linebreak"></span>
<span class="line">sidereae cedunt acies, cum fratre retuso</span><span class="linebreak"></span>
<span class="line">aemulus adversis flagraverit ignibus orbis;</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>tunc iubar Arcturi languet, tunc fulva Leonis</span><span class="linebreak"></span>
<span class="line">ira perit, Plaustro iam rara intermicat Arctos</span><span class="linebreak"></span>
<span class="line">indignata tegi, iam caligantibus armis</span><span class="linebreak"></span>
<span class="line">debilis Orion dextram miratur inertem.</span><span class="linebreak"></span></p>
<p class="lineGroup">
<span class="line indent1">Quem prius adgrediar? veteris quis facta Probini</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>nesciat aut nimias laudes ignoret Olybri?</span><span class="linebreak"></span>
<span class="line">Vivit adhuc completque vagis sermonibus aures</span><span class="linebreak"></span>
<span class="line">gloria fusa Probi, quam non ventura silebunt</span><span class="linebreak"></span>
<span class="line">lustra nec ignota rapiet sub nube vetustas.</span><span class="linebreak"></span>
<span class="line">illum fama vehit trans aequora transque remotas</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Tethyos ambages Atlanteosque recessus.</span><span class="linebreak"></span>
<span class="line">audiit et gelido si quem Maeotia pascit</span><span class="linebreak"></span>
<span class="line">sub Iove vel calido si quis coniunctus in axe</span><span class="linebreak"></span>
<span class="line">nascentem te, Nile, bibit. virtutibus ille</span><span class="linebreak"></span>
<span class="line">Fortunam domuit numquamque levantibus alte</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>intumuit rebus; sed mens circumflua luxu</span><span class="linebreak"></span>
<span class="line">noverat intactum vitio servare rigorem.</span><span class="linebreak"></span>
<span class="line">hic non divitias nigrantibus abdidit antris</span><span class="linebreak"></span>
<span class="line">nec tenebris damnavit opes; sed largior imbre</span><span class="linebreak"></span>
<span class="line">sueverat innumeras hominum ditare catervas.</span><span class="linebreak"></span>
</p><notes></notes></section>