<section class="div1 language" lang="la"><p class="lineGroup">
<span class="line"><span class="br"></span><span class="lineNumber">245</span><span class="br"></span>ipsi vela regent, ipsis donantibus auras</span><span class="linebreak"></span>
<span class="line">navita tranquillo moderabitur aequore pinum.</span><span class="linebreak"></span>
<span class="line">nunc pateras libare deis, nunc solvere multo</span><span class="linebreak"></span>
<span class="line">nectare corda libet. niveos iam pandite coetus,</span><span class="linebreak"></span>
<span class="line">Naides, et totum violis praetexite fontem;</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>mella ferant silvae; iam profluat ebrius amnis</span><span class="linebreak"></span>
<span class="line">mutatis in vina vadis; iam sponte per agros</span><span class="linebreak"></span>
<span class="line">sudent inriguae spirantia balsama venae!</span><span class="linebreak"></span>
<span class="line">currat, qui sociae roget in convivia mensae</span><span class="linebreak"></span>
<span class="line">indigenas Fluvios, Italis quicumque suberrant</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>montibus Alpinasque bibunt de more pruinas:</span><span class="linebreak"></span>
<span class="line">Vulturnusque rapax et Nar vitiatus odoro</span><span class="linebreak"></span>
<span class="line">sulphure tardatusque suis erroribus Ufens</span><span class="linebreak"></span>
<span class="line">et Phaëthonteae perpessus damna ruinae</span><span class="linebreak"></span>
<span class="line">Eridanus flavaeque terens querceta Maricae</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Liris et Oebaliae qui temperat arva Galaesus.</span><span class="linebreak"></span>
<span class="line">semper honoratus nostris celebrabitur undis</span><span class="linebreak"></span>
<span class="line">iste dies, semper dapibus recoletur opimis.”</span><span class="linebreak"></span></p>
<p class="lineGroup">
<span class="line indent1">Sic ait et Nymphae patris praecepta secutae</span><span class="linebreak"></span>
<span class="line">tecta parant epulis ostroque infecta corusco</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>umida gemmiferis inluxit regia mensis.</span><span class="linebreak"></span></p>
<p class="lineGroup">
<span class="line indent1">O bene signatum fraterno nomine tempus!</span><span class="linebreak"></span>
<span class="line">o consanguineis felix auctoribus annus,</span><span class="linebreak"></span>
<span class="line">incipe quadrifidum Phoebi torquere laborem.</span><span class="linebreak"></span>
<span class="line">prima tibi procedat hiems non frigore torpens,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>non canas vestita nives, non aspera ventis,</span><span class="linebreak"></span>
<span class="line">sed tepido calefacta Noto; ver inde serenum</span><span class="linebreak"></span>
<span class="line">protinus et liquidi clementior aura Favoni</span><span class="linebreak"></span>
<span class="line">pratis te croceis pingat; te messibus aestas</span><span class="linebreak"></span>
</p><notes></notes></section>