<section class="div1 language" lang="la"><p class="lineGroup">
<span class="line">quem poscunt, tetigere locum: qua fine sub imo</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>angustant aditum curvis anfractibus Alpes</span><span class="linebreak"></span>
<span class="line">claustraque congestis scopulis durissima tendunt,</span><span class="linebreak"></span>
<span class="line">non alia reseranda manu, sed pervia tantum</span><span class="linebreak"></span>
<span class="line">Augusto geminisque fidem mentita tyrannis.</span><span class="linebreak"></span>
<span class="line">semirutae turres avulsaque moenia fumant;</span><span class="linebreak"></span>
<span class="line">crescunt in cumulum strages vallemque profundam</span><span class="linebreak"></span>
<span class="line"><span class="br"></span><span class="lineNumber">111</span><span class="br"></span>aequavere iugis; stagnant inmersa cruore</span><span class="linebreak"></span>
<span class="line">corpora; turbantur permixto funere manes.</span><span class="linebreak"></span></p>
<p class="lineGroup">
<span class="line indent1">Haud procul exhausto laetus certamine victor</span><span class="linebreak"></span>
<span class="line">caespite gramineo consederat arbore fultus</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>adclines umeros; dominum gavisa coronat</span><span class="linebreak"></span>
<span class="line">terra suum, surguntque toris maioribus herbae.</span><span class="linebreak"></span>
<span class="line">sudor adhuc per membra calet creberque recurrit</span><span class="linebreak"></span>
<span class="line">halitus et placidi radiant in casside vultus:</span><span class="linebreak"></span>
<span class="line">qualis letifera populatus caede Gelonos</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>procubat horrendus Getico Gradivus in arvo;</span><span class="linebreak"></span>
<span class="line">exuvias Bellona levat, Bellona tepentes</span><span class="linebreak"></span>
<span class="line">pulvere solvit equos, inmensaque cornus in hastam</span><span class="linebreak"></span>
<span class="line">porrigitur tremulisque ferit splendoribus Hebrum.</span><span class="linebreak"></span></p>
<p class="lineGroup">
<span class="line indent1">Ut stetit ante ducem discussas Roma per auras,</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>conscia ter sonuit rupes et inhorruit atrum</span><span class="linebreak"></span>
<span class="line">maiestate nemus. prior hic: “o numen amicum”</span><span class="linebreak"></span>
<span class="line">dux ait “et legum genetrix longeque regendo</span><span class="linebreak"></span>
<span class="line">circumfusa polo consors ac dicta Tonantis,</span><span class="linebreak"></span>
<span class="line">dic agedum, quae causa viae? cur deseris arces</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Ausonias caelumque tuum? die, maxima rerum!</span><span class="linebreak"></span>
</p><notes></notes></section>