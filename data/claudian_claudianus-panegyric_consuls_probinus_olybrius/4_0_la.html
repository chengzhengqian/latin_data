<section class="div1 language" lang="la"><p class="lineGroup">
<span class="line"><span class="br"></span><span class="lineNumber">75</span><span class="br"></span>Roma Probo cupiens dignas persolvere grates</span><span class="linebreak"></span>
<span class="line">sedula pro natis dominum flexura rogando</span><span class="linebreak"></span>
<span class="line">ire parat. famuli currum iunxere volantem</span><span class="linebreak"></span>
<span class="line">Impetus horribilisque Metus, qui semper agentes</span><span class="linebreak"></span>
<span class="line">proelia cum fremitu Romam comitantur anhelo,</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>sive petat Parthos seu cuspide turbet Hydaspen.</span><span class="linebreak"></span>
<span class="line">hic ligat axe rotas; hic sub iuga ferrea nectit</span><span class="linebreak"></span>
<span class="line">cornipedes rigidisque docet servire lupatis.</span><span class="linebreak"></span>
<span class="line">ipsa, triumphatis qua possidet aethera regnis,</span><span class="linebreak"></span>
<span class="line">adsilit innuptae ritus imitata Minervae.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>nam neque caesariem crinali stringere cultu</span><span class="linebreak"></span>
<span class="line">colla nec ornatu patitur mollire retorto;</span><span class="linebreak"></span>
<span class="line">dextrum nuda latus, niveos exerta lacertos,</span><span class="linebreak"></span>
<span class="line">audacem retegit mammam, laxumque coercens</span><span class="linebreak"></span>
<span class="line">mordet gemma sinum; nodus, qui sublevat ensem,</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>album puniceo pectus discriminat ostro.</span><span class="linebreak"></span>
<span class="line">miscetur decori virtus pulcherque severo</span><span class="linebreak"></span>
<span class="line">armatur terrore pudor, galeaeque minaci</span><span class="linebreak"></span>
<span class="line">flava cruentarum praetenditur umbra iubarum,</span><span class="linebreak"></span>
<span class="line">et formidato clipeus Titana lacessit</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>lumine. quem tota variarat Mulciber arte.</span><span class="linebreak"></span>
<span class="line">hic patrius Mavortis amor fetusque notantur</span><span class="linebreak"></span>
<span class="line">Romulei; pius amnis inest et belua nutrix;</span><span class="linebreak"></span>
<span class="line">electro Tiberis, pueri formantur in auro;</span><span class="linebreak"></span>
<span class="line">fingunt aera lupam; Mavors adamante coruscat.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">100</span><span class="br"></span>Iam simul emissis rapido velocior Euro</span><span class="linebreak"></span>
<span class="line">fertur equis; strident Zephyri cursuque rotarum</span><span class="linebreak"></span>
<span class="line">saucia dividuis clarescunt nubila sulcis.</span><span class="linebreak"></span>
<span class="line">nec traxere moras, sed lapsu protinus uno,</span><span class="linebreak"></span>
</p><notes></notes></section>