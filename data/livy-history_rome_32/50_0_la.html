<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>Inde in Ligustinos Ilvates, qui soli non parebant, legiones ductae. <span class="br"></span><span class="lineNumber">5</span><span class="br"></span>ea quoque gens ut Insubres acie victos, Boios ita ut temptare spem certaminis non auderent territos audivit, in dicionem venit. <span class="br"></span><span class="lineNumber">6</span><span class="br"></span>litterae consulum amborum de rebus in Gallia prospere gestis sub idem tempus Romam adlatae. M. Sergius praetor urbanus in senatu eas, deinde ex auctoritate patrum ad populum recitavit; supplicatio in quadriduum decreta.</p>
<p>32. Hiemps iam eo tempore erat, et cum T. Quinctius capta Elatia in Phocide ac Locride hiberna disposita haberet, Opunte seditio orta est. <span class="br"></span><span class="lineNumber">2</span><span class="br"></span>factio una Aetolos, qui propiores erant, altera Romanos accersebat. <span class="br"></span><span class="lineNumber">3</span><span class="br"></span>Aetoli priores venerunt; sed opulentior factio exclusis Aetolis missoque ad imperatorem Romanum nuntio usque in adventum eius tenuit urbem. <span class="br"></span><span class="lineNumber">4</span><span class="br"></span>arcem regium tenebat praesidium, neque ut decederent inde aut Opuntiorum minis aut auctoritate imperatoris Romani perpelli potuerunt.</p>
<p><span class="br"></span><span class="lineNumber">5</span><span class="br"></span>Mora cur non extemplo oppugnarentur ea fuit quod caduceator ab rege venerat locum ac tempus petens conloquio. <span class="br"></span><span class="lineNumber">6</span><span class="br"></span>id gravate regi concessum est, non quin cuperet Quinctius per se partim armis partim condicionibus confectum videri bellum: <span class="br"></span><span class="lineNumber">7</span><span class="br"></span>necdum enim sciebat utrum successor sibi alter ex novis consulibus mitteretur an, quod summa vi ut tenderent amicis et propinquis mandaverat, 


</p></section><notes></notes></section>