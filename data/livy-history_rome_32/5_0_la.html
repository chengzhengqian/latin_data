<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>4. Thaumacos eo tempore Philippus summa vi oppugnabat aggeribus vineisque, et iam arietem muris admoturus erat. <span class="br"></span><span class="lineNumber">2</span><span class="br"></span>ceterum incepto absistere eum coegit subitus Aetolorum adventus, qui Archidamo duce inter custodias Macedonum moenia ingressi nec nocte nec die finem ullum erumpendi nunc in stationes nunc in opera Macedonum faciebant. <span class="br"></span><span class="lineNumber">3</span><span class="br"></span>et adiuvabat eos natura ipsa loci. namque Thaumaci a Pylis sinuque Maliaco per Lamiam eunti loco alto siti sunt in ipsis faucibus, imminentes quam Coelen vocant Thessaliae; <span class="br"></span><span class="lineNumber">4</span><span class="br"></span>quae transeunti confragosa loca implicatasque flexibus vallium vias ubi ventum ad hanc urbem est, repente velut maris vasti sic universa panditur planities ut subiectos campos terminare oculis haud facile queas: <span class="br"></span><span class="lineNumber">5</span><span class="br"></span>ab eo miraculo Thaumaci appellati. nec altitudine solum tuta urbs, sed quod saxo undique absciso rupibus imposita est. <span class="br"></span><span class="lineNumber">6</span><span class="br"></span>hae difficultates et quod haud satis dignum tanti laboris periculique pretium erat ut absisteret incepto Philippus effecerunt. <span class="br"></span><span class="lineNumber">7</span><span class="br"></span>hiemps quoque iam instabat, cum inde abscessit et in Macedoniam in hiberna copias reduxit.</p>
<p>5. Ibi ceteri quidem data quanticumque quiete temporis simul animos corporaque remiserant: <span class="br"></span><span class="lineNumber">2</span><span class="br"></span>Philippum quantum




</p></section><notes></notes></section>