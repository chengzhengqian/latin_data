<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
fugavitque regem, partem opulentissimam regni eius depopulatus: <span class="br"></span><span class="lineNumber">20</span><span class="br"></span>nunc Quinctius tenentem claustra Epiri, natura loci munimentis exercitu fretum, castris exuit, fugientem in Thessaliam persecutus praesidia regia sociasque urbes eius prope in conspectu regis ipsius expugnavit.</p>
<p><span class="br"></span><span class="lineNumber">21</span><span class="br"></span>“Ne sint vera quae Atheniensis modo legatus de crudelitate avaritia libidine regis disseruit; nihil ad nos pertineant quae in terra Attica scelera in superos inferosque deos sunt admissa, <span class="br"></span><span class="lineNumber">22</span><span class="br"></span>multo minus quae Ciani Abydenique, qui procul ab nobis absunt, passi sunt; nostrorum ipsi volnerum, si uoltis, obliviscamur, <span class="br"></span><span class="lineNumber">23</span><span class="br"></span>caedes direptionesque bonorum Messenae in media Peloponneso factas, et hospitem Cyparissiae Charitelen contra ius omne ac fas inter epulas prope ipsas occisum, et Aratum patrem filiumque Sicyonios, cum senem infelicem parentem etiam appellare solitus esset, interfectos, <span class="br"></span><span class="lineNumber">24</span><span class="br"></span>filii etiam uxorem libidinis causa in Macedoniam asportatam; cetera stupra virginum matronarumque oblivioni dentur. <span class="br"></span><span class="lineNumber">25</span><span class="br"></span>ne sit cum Philippo res, cuius crudelitatis metu obmutuistis omnes—nam quae alia tacendi advocatis in concilium causa est?—: cum Antigono, mitissimo ac iustissimo rege et de nobis omnibus 




</p></section><notes></notes></section>