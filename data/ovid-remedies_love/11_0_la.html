<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Si te causa potens domina retinebit in Urbe,</span><span class="linebreak"></span>
<span class="line indent1">Accipe, consilium quod sit in Urbe meum.</span><span class="linebreak"></span>
<span class="line">Optimus ille sui vindex, laedentia pectus</span><span class="linebreak"></span>
<span class="line indent1">Vincula qui rupit, dedoluitque semel.</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>Sed cui tantum animi est, illum mirabor et ipse,</span><span class="linebreak"></span>
<span class="line indent1">Et dicam “monitis non eget iste meis.”</span><span class="linebreak"></span>
<span class="line">Tu mihi, qui, quod amas, aegre dediscis amare,</span><span class="linebreak"></span>
<span class="line indent1">Nec potes, et velles posse, docendus eris.</span><span class="linebreak"></span>
<span class="line">Saepe refer tecum sceleratae facta puellae,</span><span class="linebreak"></span>
<span class="line indent1"><span class="br"></span><span class="lineNumber">300</span><span class="br"></span>Et pone ante oculos omnia damna tuos.</span><span class="linebreak"></span>
<span class="line">“Illud et illud habet, nec ea contenta rapina est:</span><span class="linebreak"></span>
<span class="line indent1">Sub titulum nostros misit avara lares.</span><span class="linebreak"></span>
<span class="line">Sic mihi iuravit, sic me iurata fefellit,</span><span class="linebreak"></span>
<span class="line indent1">Ante suas quotiens passa iacere fores!</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Diligit ipsa alios, a me fastidit amari;</span><span class="linebreak"></span>
<span class="line indent1">Institor, heu, noctes, quas mihi non dat, habet!”</span><span class="linebreak"></span>
<span class="line">Haec tibi per totos inacescant omnia sensus:</span><span class="linebreak"></span>
<span class="line indent1">Haec refer, hinc odii semina quaere tui.</span><span class="linebreak"></span>
<span class="line">Atque utinam possis etiam facundus in illis</span><span class="linebreak"></span>
<span class="line indent1"><span class="br"></span><span class="lineNumber">310</span><span class="br"></span>Esse! dole tantum, sponte disertus eris.</span><span class="linebreak"></span>
<span class="line">Haeserat in quadam nuper mea cura puella:</span><span class="linebreak"></span>
<span class="line indent1">Conveniens animo non erat illa meo:</span><span class="linebreak"></span>
<span class="line">Curabar propriis aeger Podalirius herbis,</span><span class="linebreak"></span>
<span class="line indent1">Et, fateor, medicus turpiter aeger eram.</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Profuit adsidue vitiis insistere amicae,</span><span class="linebreak"></span>
<span class="line indent1">Idque mihi factum saepe salubre fuit.</span><span class="linebreak"></span>
<span class="line">“Quam mala” dicebam “nostrae sunt crura puellae!”</span><span class="linebreak"></span>
<span class="line indent1">Nec tamen, ut vere confiteamur, erant.</span><span class="linebreak"></span>
</p><notes><section class="footnotes"><ul><li class="note text" id="note_LCL232_198_293"><sup class="lineRef">293</sup>sui <span class="italic">Heinsius:</span> fuit <span class="italic">R.</span></li></ul></section></notes></section>