<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Blanda pharetratos Elegia cantet Amores,</span><span class="linebreak"></span>
<span class="line indent1"><span class="br"></span><span class="lineNumber">380</span><span class="br"></span>Et levis arbitrio ludat amica suo.</span><span class="linebreak"></span>
<span class="line">Callimachi numeris non est dicendus Achilles,</span><span class="linebreak"></span>
<span class="line indent1">Cydippe non est oris, Homere, tui.</span><span class="linebreak"></span>
<span class="line">Quis feret Andromaches peragentem Thaida partes?</span><span class="linebreak"></span>
<span class="line indent1">Peccet, in Andromache Thaida quisquis agat.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Thais in arte mea est; lascivia libera nostra est;</span><span class="linebreak"></span>
<span class="line indent1">Nil mihi cum vitta; Thais in arte mea est.</span><span class="linebreak"></span>
<span class="line">Si mea materiae respondet Musa iocosae,</span><span class="linebreak"></span>
<span class="line indent1">Vicimus, et falsi criminis acta rea est.</span><span class="linebreak"></span>
<span class="line">Rumpere, Livor edax: magnum iam nomen habemus;</span><span class="linebreak"></span>
<span class="line indent1"><span class="br"></span><span class="lineNumber">390</span><span class="br"></span>Maius erit, tantum quo pede coepit eat.</span><span class="linebreak"></span>
<span class="line">Sed nimium properas: vivam modo, plura dolebis;</span><span class="linebreak"></span>
<span class="line indent1">Et capiunt animi carmina multa mei.</span><span class="linebreak"></span>
<span class="line">Nam iuvat et studium famae mihi crevit honore;</span><span class="linebreak"></span>
<span class="line indent1">Principio clivi noster anhelat equus.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Tantum se nobis elegi debere fatentur,</span><span class="linebreak"></span>
<span class="line indent1">Quantum Vergilio nobile debet epos.</span><span class="linebreak"></span>
</p>
<p class="lineGroup">
<span class="line">Hactenus invidiae respondimus: attrahe lora</span><span class="linebreak"></span>
<span class="line indent1">Fortius, et gyro curre, poeta, tuo.</span><span class="linebreak"></span>
<span class="line">Ergo ubi concubitus et opus iuvenale petetur,</span><span class="linebreak"></span>
<span class="line indent1"><span class="br"></span><span class="lineNumber">400</span><span class="br"></span>Et prope promissae tempora noctis erunt,</span><span class="linebreak"></span>
<span class="line">Gaudia ne dominae, pleno si corpore sumes,</span><span class="linebreak"></span>
<span class="line indent1">Te capiant, ineas quamlibet ante velim;</span><span class="linebreak"></span>
<span class="line">Quamlibet invenias, in qua tua prima voluptas</span><span class="linebreak"></span>
<span class="line indent1">Desinat: a prima proxima segnis erit.</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>Sustentata venus gratissima; frigore soles,</span><span class="linebreak"></span>
<span class="line indent1">Sole iuvant umbrae, grata fit unda siti.</span><span class="linebreak"></span>
<span class="line">Et pudet, et dicam: venerem quoque iunge figura,</span><span class="linebreak"></span>
<span class="line indent1">Qua minime iungi quamque decere putas.</span><span class="linebreak"></span>
<span class="line">Nec labor efficere est: rarae sibi vera fatentur,</span><span class="linebreak"></span>
<span class="line indent1"><span class="br"></span><span class="lineNumber">410</span><span class="br"></span>Et nihil est, quod se dedecuisse putent.</span><span class="linebreak"></span>
</p><notes></notes></section>