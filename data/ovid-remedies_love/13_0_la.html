<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Tum quoque, compositis cum collinet ora venenis,</span><span class="linebreak"></span>
<span class="line indent1">Ad dominae vultus (nec pudor obstet) eas.</span><span class="linebreak"></span>
<span class="line">Pyxidas invenies et rerum mille colores,</span><span class="linebreak"></span>
<span class="line indent1">Et fluere in tepidos oesypa lapsa sinus.</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>Illa tuas redolent, Phineu, medicamina mensas:</span><span class="linebreak"></span>
<span class="line indent1">Non semel hinc stomacho nausea facta meo est.</span><span class="linebreak"></span>
</p>
<p class="lineGroup">
<span class="line">Nunc tibi, quae medio veneris praestemus in usu,</span><span class="linebreak"></span>
<span class="line indent1">Eloquar: ex omni est parte fugandus amor.</span><span class="linebreak"></span>
<span class="line">Multa quidem ex illis pudor est mihi dicere; sed tu</span><span class="linebreak"></span>
<span class="line indent1"><span class="br"></span><span class="lineNumber">360</span><span class="br"></span>Ingenio verbis concipe plura meis.</span><span class="linebreak"></span>
<span class="line">Nuper enim nostros quidam carpsere libellos,</span><span class="linebreak"></span>
<span class="line indent1">Quorum censura Musa proterva mea est.</span><span class="linebreak"></span>
<span class="line">Dummodo sic placeam, dum toto canter in orbe,</span><span class="linebreak"></span>
<span class="line indent1">Quamlibet impugnent unus et alter opus.</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Ingenium magni livor detractat Homeri:</span><span class="linebreak"></span>
<span class="line indent1">Quisquis es, ex illo, Zoile, nomen habes.</span><span class="linebreak"></span>
<span class="line">Et tua sacrilegae laniarunt carmina linguae,</span><span class="linebreak"></span>
<span class="line indent1">Pertulit huc victos quo duce Troia deos.</span><span class="linebreak"></span>
<span class="line">Summa petit livor; perflant altissima venti:</span><span class="linebreak"></span>
<span class="line indent1"><span class="br"></span><span class="lineNumber">370</span><span class="br"></span>Summa petunt dextra fulmina missa Iovis.</span><span class="linebreak"></span>
<span class="line">At tu, quicumque es, quem nostra licentia laedit,</span><span class="linebreak"></span>
<span class="line indent1">Si sapis, ad numeros exige quidque suos.</span><span class="linebreak"></span>
<span class="line">Fortia Maeonio gaudent pede bella referri;</span><span class="linebreak"></span>
<span class="line indent1">Deliciis illic quis locus esse potest?</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Grande sonant tragici; tragicos decet ira cothurnos:</span><span class="linebreak"></span>
<span class="line indent1">Usibus e mediis soccus habendus erit.</span><span class="linebreak"></span>
<span class="line">Liber in adversos hostes stringatur iambus,</span><span class="linebreak"></span>
<span class="line indent1">Seu celer, extremum seu trahat ille pedem.</span><span class="linebreak"></span>
</p><notes><section class="footnotes"><ul><li class="note text" id="note_LCL232_202_351"><sup class="lineRef">351</sup>cum collinet <span class="italic">some MSS.:</span> sua cum linit <span class="italic">R.</span></li></ul></section></notes></section>