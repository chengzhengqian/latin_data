<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Quam postquam reddi Calchas, ope tutus Achillis,</span><span class="linebreak"></span>
<span class="line indent1">Iusserat, et patria est illa recepta domo,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>“Est” ait Atrides “illius proxima forma,</span><span class="linebreak"></span>
<span class="line indent1">Et, si prima sinat syllaba, nomen idem:</span><span class="linebreak"></span>
<span class="line">Hanc mihi, si sapiat, per se concedat Achilles:</span><span class="linebreak"></span>
<span class="line indent1">Si minus, imperium sentiat ille meum.</span><span class="linebreak"></span>
<span class="line">Quod siquis vestrum factum hoc incusat, Achivi,</span><span class="linebreak"></span>
<span class="line indent1"><span class="br"></span><span class="lineNumber">480</span><span class="br"></span>Est aliquid valida sceptra tenere manu.</span><span class="linebreak"></span>
<span class="line">Nam si rex ego sum, nec mecum dormiat ulla,</span><span class="linebreak"></span>
<span class="line indent1">In mea Thersites regna, licebit, eat.”</span><span class="linebreak"></span>
<span class="line">Dixit, et hanc habuit solacia magna prioris,</span><span class="linebreak"></span>
<span class="line indent1">Et posita est cura cura repulsa nova.</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>Ergo adsume novas auctore Agamemnone flammas,</span><span class="linebreak"></span>
<span class="line indent1">Ut tuus in bivio distineatur amor.</span><span class="linebreak"></span>
<span class="line">Quaeris, ubi invenias? artes tu perlege nostras:</span><span class="linebreak"></span>
<span class="line indent1">Plena puellarum iam tibi navis erit.</span><span class="linebreak"></span>
</p>
<p class="lineGroup">
<span class="line">Quod siquid praecepta valent mea, siquid Apollo</span><span class="linebreak"></span>
<span class="line indent1"><span class="br"></span><span class="lineNumber">490</span><span class="br"></span>Utile mortales perdocet ore meo,</span><span class="linebreak"></span>
<span class="line">Quamvis infelix media torreberis Aetna,</span><span class="linebreak"></span>
<span class="line indent1">Frigidior glacie fac videare tuae:</span><span class="linebreak"></span>
<span class="line">Et sanum simula, ne, siquid forte dolebis,</span><span class="linebreak"></span>
<span class="line indent1">Sentiat; et ride, cum tibi flendus eris.</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Non ego te iubeo medias abrumpere curas:</span><span class="linebreak"></span>
<span class="line indent1">Non sunt imperii tam fera iussa mei.</span><span class="linebreak"></span>
<span class="line">Quod non es, simula, positosque imitare furores:</span><span class="linebreak"></span>
<span class="line indent1">Sic facies vere, quod meditatus eris.</span><span class="linebreak"></span>
<span class="line">Saepe ego, ne biberem, volui dormire videri:</span><span class="linebreak"></span>
<span class="line indent1"><span class="br"></span><span class="lineNumber">500</span><span class="br"></span>Dum videor, somno lumina victa dedi:</span><span class="linebreak"></span>
<span class="line">Deceptum risi, qui se simularat amare,</span><span class="linebreak"></span>
<span class="line indent1">In laqueos auceps decideratque suos.</span><span class="linebreak"></span>
</p><notes></notes></section>