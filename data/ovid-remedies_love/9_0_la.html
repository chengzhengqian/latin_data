<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Ut valeas animo, quicquam tolerare negabis?</span><span class="linebreak"></span>
<span class="line indent1">At pretium pars haec corpore maius habet.</span><span class="linebreak"></span>
<span class="line">Sed tamen est artis tristissima ianua nostrae,</span><span class="linebreak"></span>
<span class="line indent1">Et labor est unus tempora prima pati.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Aspicis, ut prensos urant iuga prima iuvencos,</span><span class="linebreak"></span>
<span class="line indent1">Et nova velocem cingula laedat equum?</span><span class="linebreak"></span>
<span class="line">Forsitan a laribus patriis exire pigebit:</span><span class="linebreak"></span>
<span class="line indent1">Sed tamen exibis: deinde redire voles;</span><span class="linebreak"></span>
<span class="line">Nec te Lar patrius, sed amor revocabit amicae,</span><span class="linebreak"></span>
<span class="line indent1"><span class="br"></span><span class="lineNumber">240</span><span class="br"></span>Praetendens culpae splendida verba tuae.</span><span class="linebreak"></span>
<span class="line">Cum semel exieris, centum solatia curae</span><span class="linebreak"></span>
<span class="line indent1">Et rus et comites et via longa dabit.</span><span class="linebreak"></span>
<span class="line">Nec satis esse putes discedere; lentus abesto,</span><span class="linebreak"></span>
<span class="line indent1">Dum perdat vires sitque sine igne cinis.</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Quod nisi firmata properaris mente reverti,</span><span class="linebreak"></span>
<span class="line indent1">Inferet arma tibi saeva rebellis Amor.</span><span class="linebreak"></span>
<span class="line">Quidquid et afueris, avidus sitiensque redibis,</span><span class="linebreak"></span>
<span class="line indent1">Et spatium damno cesserit omne tuo.</span><span class="linebreak"></span>
</p>
<p class="lineGroup">
<span class="line">Viderit, Haemoniae siquis mala pabula terrae</span><span class="linebreak"></span>
<span class="line indent1"><span class="br"></span><span class="lineNumber">250</span><span class="br"></span>Et magicas artes posse iuvare putat.</span><span class="linebreak"></span>
<span class="line">Ista veneficii vetus est via; noster Apollo</span><span class="linebreak"></span>
<span class="line indent1">Innocuam sacro carmine monstrat opem.</span><span class="linebreak"></span>
<span class="line">Me duce non tumulo prodire iubebitur umbra,</span><span class="linebreak"></span>
<span class="line indent1">Non anus infami carmine rumpet humum;</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Non seges ex aliis alios transibit in agros,</span><span class="linebreak"></span>
<span class="line indent1">Nec subito Phoebi pallidus orbis erit.</span><span class="linebreak"></span>
<span class="line">Ut solet, aequoreas ibit Tiberinus in undas:</span><span class="linebreak"></span>
<span class="line indent1">Ut solet, in niveis Luna vehetur equis.</span><span class="linebreak"></span>
<span class="line">Nulla recantatas deponent pectora curas,</span><span class="linebreak"></span>
<span class="line indent1"><span class="br"></span><span class="lineNumber">260</span><span class="br"></span>Nec fugiet vivo sulpure victus amor.</span><span class="linebreak"></span>
<span class="line">Quid te Phasiacae iuverunt gramina terrae,</span><span class="linebreak"></span>
<span class="line indent1">Cum cuperes patria, Colchi, manere domo?</span><span class="linebreak"></span>
</p><notes></notes></section>