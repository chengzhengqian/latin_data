<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Semper habe Pyladen aliquem, qui curet Oresten:</span><span class="linebreak"></span>
<span class="line indent1"><span class="br"></span><span class="lineNumber">590</span><span class="br"></span>Hic quoque amicitiae non levis usus erit.</span><span class="linebreak"></span>
<span class="line">Quid, nisi secretae laeserunt Phyllida silvae?</span><span class="linebreak"></span>
<span class="line indent1">Certa necis causa est: incomitata fuit.</span><span class="linebreak"></span>
<span class="line">Ibat, ut Edono referens trieterica Baccho</span><span class="linebreak"></span>
<span class="line indent1">Ire solet fusis barbara turba comis,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Et modo, qua poterat, longum spectabat in aequor,</span><span class="linebreak"></span>
<span class="line indent1">Nunc in harenosa lassa iacebat humo.</span><span class="linebreak"></span>
<span class="line">“Perfide Demophoon!” surdas clamabat ad undas,</span><span class="linebreak"></span>
<span class="line indent1">Ruptaque singultu verba loquentis erant.</span><span class="linebreak"></span>
<span class="line">Limes erat tenuis longa subnubilus umbra,</span><span class="linebreak"></span>
<span class="line indent1"><span class="br"></span><span class="lineNumber">600</span><span class="br"></span>Quo tulit illa suos ad mare saepe pedes.</span><span class="linebreak"></span>
<span class="line">Nona terebatur miserae via: “viderit!” inquit,</span><span class="linebreak"></span>
<span class="line indent1">Et spectat zonam pallida facta suam,</span><span class="linebreak"></span>
<span class="line">Aspicit et ramos; dubitat, refugitque quod audet</span><span class="linebreak"></span>
<span class="line indent1">Et timet, et digitos ad sua colla refert.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Sithoni, tum certe vellem non sola fuisses:</span><span class="linebreak"></span>
<span class="line indent1">Non flesset positis Phyllida silva comis.</span><span class="linebreak"></span>
<span class="line">Phyllidis exemplo nimium secreta timete,</span><span class="linebreak"></span>
<span class="line indent1">Laese vir a domina, laesa puella viro.</span><span class="linebreak"></span>
</p>
<p class="lineGroup">
<span class="line">Praestiterat iuvenis quidquid mea Musa iubebat,</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>Inque suae portu paene salutis erat:</span><span class="linebreak"></span>
<span class="line">Reccidit, ut cupidos inter devenit amantes,</span><span class="linebreak"></span>
<span class="line indent1">Et, quae condiderat, tela resumpsit Amor.</span><span class="linebreak"></span>
<span class="line">Siquis amas, nec vis, facito contagia vites;</span><span class="linebreak"></span>
<span class="line indent1">Haec etiam pecori saepe nocere solent.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Dum spectant laesos oculi, laeduntur et ipsi,</span><span class="linebreak"></span>
<span class="line indent1">Multaque corporibus transitione nocent.</span><span class="linebreak"></span>
<span class="line">In loca nonnumquam siccis arentia glebis</span><span class="linebreak"></span>
<span class="line indent1">De prope currenti flumine manat aqua:</span><span class="linebreak"></span>
<span class="line">Manat amor tectus, si non ab amante recedas;</span><span class="linebreak"></span>
<span class="line indent1"><span class="br"></span><span class="lineNumber">620</span><span class="br"></span>Turbaque in hoc omnes ingeniosa sumus.</span><span class="linebreak"></span>
</p><notes></notes></section>