<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Colla iube domitos oneri supponere tauros,</span><span class="linebreak"></span>
<span class="line indent1">Sauciet ut duram vomer aduncus humum:</span><span class="linebreak"></span>
<span class="line">Obrue versata Cerialia semina terra,</span><span class="linebreak"></span>
<span class="line indent1">Quae tibi cum multo faenore reddat ager.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Aspice curvatos pomorum pondere ramos,</span><span class="linebreak"></span>
<span class="line indent1">Ut sua, quod peperit, vix ferat arbor onus;</span><span class="linebreak"></span>
<span class="line">Aspice labentes iucundo murmure rivos;</span><span class="linebreak"></span>
<span class="line indent1">Aspice tondentes fertile gramen oves.</span><span class="linebreak"></span>
<span class="line">Ecce, petunt rupes praeruptaque saxa capellae:</span><span class="linebreak"></span>
<span class="line indent1"><span class="br"></span><span class="lineNumber">180</span><span class="br"></span>Iam referent haedis ubera plena suis;</span><span class="linebreak"></span>
<span class="line">Pastor inaequali modulatur harundine carmen,</span><span class="linebreak"></span>
<span class="line indent1">Nec desunt comites, sedula turba, canes;</span><span class="linebreak"></span>
<span class="line">Parte sonant alia silvae mugitibus altae,</span><span class="linebreak"></span>
<span class="line indent1">Et queritur vitulum mater abesse suum.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Quid, cum suppositos fugiunt examina fumos,</span><span class="linebreak"></span>
<span class="line indent1">Ut relevent dempti vimina curva favi?</span><span class="linebreak"></span>
<span class="line">Poma dat autumnus: formosa est messibus aestas:</span><span class="linebreak"></span>
<span class="line indent1">Ver praebet flores: igne levatur hiems.</span><span class="linebreak"></span>
<span class="line">Temporibus certis maturam rusticus uvam</span><span class="linebreak"></span>
<span class="line indent1"><span class="br"></span><span class="lineNumber">190</span><span class="br"></span>Deligit, et nudo sub pede musta fluunt;</span><span class="linebreak"></span>
<span class="line">Temporibus certis desectas alligat herbas,</span><span class="linebreak"></span>
<span class="line indent1">Et tonsam raro pectine verrit humum.</span><span class="linebreak"></span>
<span class="line">Ipse potes riguis plantam deponere in hortis,</span><span class="linebreak"></span>
<span class="line indent1">Ipse potes rivos ducere lenis aquae.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Venerit insitio; fac ramum ramus adoptet,</span><span class="linebreak"></span>
<span class="line indent1">Stetque peregrinis arbor operta comis.</span><span class="linebreak"></span>
<span class="line">Cum semel haec animum coepit mulcere voluptas,</span><span class="linebreak"></span>
<span class="line indent1">Debilibus pinnis inritus exit Amor.</span><span class="linebreak"></span>
<span class="line">Vel tu venandi studium cole: saepe recessit</span><span class="linebreak"></span>
<span class="line indent1"><span class="br"></span><span class="lineNumber">200</span><span class="br"></span>Turpiter a Phoebi victa sorore Venus.</span><span class="linebreak"></span>
<span class="line">Nunc leporem pronum catulo sectare sagaci,</span><span class="linebreak"></span>
<span class="line indent1">Nunc tua frondosis retia tende iugis,</span><span class="linebreak"></span>
</p><notes></notes></section>