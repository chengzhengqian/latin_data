<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line indent1">“Brachia quam non sunt nostrae formosa puellae!”</span><span class="linebreak"></span>
<span class="line indent1"><span class="br"></span><span class="lineNumber">320</span><span class="br"></span>Et tamen, ut vere confiteamur, erant.</span><span class="linebreak"></span>
<span class="line">“Quam brevis est!” nec erat; “quam multum poscit</span><span class="linebreak"></span>
<span class="line indent3">amantem!”</span><span class="linebreak"></span>
<span class="line indent1">Haec odio venit maxima causa meo.</span><span class="linebreak"></span>
<span class="line">Et mala sunt vicina bonis; errore sub illo</span><span class="linebreak"></span>
<span class="line indent1">Pro vitio virtus crimina saepe tulit.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Qua potes, in peius dotes deflecte puellae,</span><span class="linebreak"></span>
<span class="line indent1">Iudiciumque brevi limite falle tuum.</span><span class="linebreak"></span>
<span class="line">Turgida, si plena est, si fusca est, nigra vocetur:</span><span class="linebreak"></span>
<span class="line indent1">In gracili macies crimen habere potest.</span><span class="linebreak"></span>
<span class="line">Et poterit dici petulans, quae rustica non est:</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>Et poterit dici rustica, siqua proba est.</span><span class="linebreak"></span>
<span class="line">Quin etiam, quacumque caret tua femina dote,</span><span class="linebreak"></span>
<span class="line indent1">Hanc moveat, blandis usque precare sonis.</span><span class="linebreak"></span>
<span class="line">Exige uti cantet, siqua est sine voce puella:</span><span class="linebreak"></span>
<span class="line indent1">Fac saltet, nescit siqua movere manum.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Barbara sermone est? fac tecum multa loquatur;</span><span class="linebreak"></span>
<span class="line indent1">Non didicit chordas tangere? posce lyram.</span><span class="linebreak"></span>
<span class="line">Durius incedit? fac inambulet; omne papillae</span><span class="linebreak"></span>
<span class="line indent1">Pectus habent? vitium fascia nulla tegat.</span><span class="linebreak"></span>
<span class="line">Si male dentata est, narra, quod rideat, illi;</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>Mollibus est oculis? quod fleat illa, refer.</span><span class="linebreak"></span>
<span class="line">Proderit et subito, cum se non finxerit ulli,</span><span class="linebreak"></span>
<span class="line indent1">Ad dominam celeres mane tulisse gradus.</span><span class="linebreak"></span>
<span class="line">Auferimur cultu; gemmis auroque teguntur</span><span class="linebreak"></span>
<span class="line indent1">Omnia; pars minima est ipsa puella sui.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>Saepe ubi sit, quod ames, inter tam multa requiras;</span><span class="linebreak"></span>
<span class="line indent1">Decipit hac oculos aegide dives Amor.</span><span class="linebreak"></span>
<span class="line">Improvisus ades, deprendes tutus inermem:</span><span class="linebreak"></span>
<span class="line indent1">Infelix vitiis excidet illa suis.</span><span class="linebreak"></span>
<span class="line">Non tamen huic nimium praecepto credere tutum est:</span><span class="linebreak"></span>
<span class="line indent1"><span class="br"></span><span class="lineNumber">350</span><span class="br"></span>Fallit enim multos forma sine arte decens.</span><span class="linebreak"></span>
</p><notes></notes></section>