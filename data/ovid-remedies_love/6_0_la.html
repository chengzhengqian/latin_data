<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Tam Venus otia amat; qui finem quaeris amoris,</span><span class="linebreak"></span>
<span class="line indent1">Cedit amor rebus: res age, tutus eris.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Languor, et inmodici sub nullo vindice somni,</span><span class="linebreak"></span>
<span class="line indent1">Aleaque, et multo tempora quassa mero</span><span class="linebreak"></span>
<span class="line">Eripiunt omnes animo sine vulnere nervos:</span><span class="linebreak"></span>
<span class="line indent1">Adfluit incautis insidiosus Amor.</span><span class="linebreak"></span>
<span class="line">Desidiam puer ille sequi solet, odit agentes:</span><span class="linebreak"></span>
<span class="line indent1"><span class="br"></span><span class="lineNumber">150</span><span class="br"></span>Da vacuae menti, quo teneatur, opus.</span><span class="linebreak"></span>
<span class="line">Sunt fora, sunt leges, sunt, quos tuearis, amici:</span><span class="linebreak"></span>
<span class="line indent1">Vade per urbanae splendida castra togae.</span><span class="linebreak"></span>
<span class="line">Vel tu sanguinei iuvenalia munera Martis</span><span class="linebreak"></span>
<span class="line indent1">Suspice: deliciae iam tibi terga dabunt.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>Ecce, fugax Parthus, magni nova causa triumphi,</span><span class="linebreak"></span>
<span class="line indent1">Iam videt in campis Caesaris arma suis:</span><span class="linebreak"></span>
<span class="line">Vince Cupidineas pariter Parthasque sagittas,</span><span class="linebreak"></span>
<span class="line indent1">Et refer ad patrios bina tropaea deos.</span><span class="linebreak"></span>
<span class="line">Ut semel Aetola Venus est a cuspide laesa,</span><span class="linebreak"></span>
<span class="line indent1"><span class="br"></span><span class="lineNumber">160</span><span class="br"></span>Mandat amatori bella gerenda suo.</span><span class="linebreak"></span>
<span class="line">Quaeritur, Aegisthus quare sit factus adulter?</span><span class="linebreak"></span>
<span class="line indent1">In promptu causa est: desidiosus erat.</span><span class="linebreak"></span>
<span class="line">Pugnabant alii tardis apud Ilion armis:</span><span class="linebreak"></span>
<span class="line indent1">Transtulerat vires Graecia tota suas.</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Sive operam bellis vellet dare, nulla gerebat:</span><span class="linebreak"></span>
<span class="line indent1">Sive foro, vacuum litibus Argos erat.</span><span class="linebreak"></span>
<span class="line">Quod potuit, ne nil illic ageretur, amavit.</span><span class="linebreak"></span>
<span class="line indent1">Sic venit ille puer, sic puer ille manet.</span><span class="linebreak"></span>
</p>
<p class="lineGroup">
<span class="line">Rura quoque oblectant animos studiumque colendi:</span><span class="linebreak"></span>
<span class="line indent1"><span class="br"></span><span class="lineNumber">170</span><span class="br"></span>Quaelibet huic curae cedere cura potest.</span><span class="linebreak"></span>
</p><notes></notes></section>