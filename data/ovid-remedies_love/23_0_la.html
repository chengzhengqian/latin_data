<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Fallat, et in tenues evanidus exeat auras,</span><span class="linebreak"></span>
<span class="line indent1">Perque gradus molles emoriatur amor.</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>Sed modo dilectam scelus est odisse puellam:</span><span class="linebreak"></span>
<span class="line indent1">Exitus ingeniis convenit iste feris.</span><span class="linebreak"></span>
<span class="line">Non curare sat est: odio qui finit amorem,</span><span class="linebreak"></span>
<span class="line indent1">Aut amat, aut aegre desinet esse miser.</span><span class="linebreak"></span>
<span class="line">Turpe vir et mulier, iuncti modo, protinus hostes;</span><span class="linebreak"></span>
<span class="line indent1"><span class="br"></span><span class="lineNumber">660</span><span class="br"></span>Non illas lites Appias ipsa probat.</span><span class="linebreak"></span>
<span class="line">Saepe reas faciunt, et amant; ubi nulla simultas</span><span class="linebreak"></span>
<span class="line indent1">Incidit, admonitu liber aberrat amor.</span><span class="linebreak"></span>
<span class="line">Forte aderam iuveni; dominam lectica tenebat:</span><span class="linebreak"></span>
<span class="line indent1">Horrebant saevis omnia verba minis.</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>Iamque vadaturus “lectica prodeat” inquit;</span><span class="linebreak"></span>
<span class="line indent1">Prodierat: visa coniuge mutus erat.</span><span class="linebreak"></span>
<span class="line">Et manus et manibus duplices cecidere tabellae,</span><span class="linebreak"></span>
<span class="line indent1">Venit in amplexus, atque “ita vincis” ait.</span><span class="linebreak"></span>
<span class="line">Tutius est aptumque magis discedere pace,</span><span class="linebreak"></span>
<span class="line indent1"><span class="br"></span><span class="lineNumber">670</span><span class="br"></span>Nec petere a thalamis litigiosa fora.</span><span class="linebreak"></span>
<span class="line">Munera quae dederas, habeat sine lite, iubeto:</span><span class="linebreak"></span>
<span class="line indent1">Esse solent magno damna minora bono.</span><span class="linebreak"></span>
<span class="line">Quod si vos aliquis casus conducet in unum,</span><span class="linebreak"></span>
<span class="line indent1">Mente memor tota quae damus arma, tene.</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>Nunc opus est armis; hic, o fortissime, pugna:</span><span class="linebreak"></span>
<span class="line indent1">Vincenda est telo Penthesilea tuo.</span><span class="linebreak"></span>
<span class="line">Nunc tibi rivalis, nunc durum limen amanti,</span><span class="linebreak"></span>
<span class="line indent1">Nunc subeant mediis inrita verba deis.</span><span class="linebreak"></span>
<span class="line">Nec compone comas, quia sis venturus ad illam,</span><span class="linebreak"></span>
<span class="line indent1"><span class="br"></span><span class="lineNumber">680</span><span class="br"></span>Nec toga sit laxo conspicienda sinu.</span><span class="linebreak"></span>
</p><notes></notes></section>