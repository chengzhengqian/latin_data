<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Alter item iam sanus erat; vicinia laesit:</span><span class="linebreak"></span>
<span class="line indent1">Occursum dominae non tulit ille suae.</span><span class="linebreak"></span>
<span class="line">Vulnus in antiquum rediit male firma cicatrix,</span><span class="linebreak"></span>
<span class="line indent1">Successumque artes non habuere meae.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Proximus a tectis ignis defenditur aegre;</span><span class="linebreak"></span>
<span class="line indent1">Utile finitimis abstinuisse locis.</span><span class="linebreak"></span>
<span class="line">Nec quae ferre solet spatiantem porticus illam,</span><span class="linebreak"></span>
<span class="line indent1">Te ferat, officium neve colatur idem.</span><span class="linebreak"></span>
<span class="line">Quid iuvat admonitu tepidam recalescere mentem?</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>Alter, si possis, orbis habendus erit.</span><span class="linebreak"></span>
<span class="line">Non facile esuriens posita retinebere mensa,</span><span class="linebreak"></span>
<span class="line indent1">Et multam saliens incitat unda sitim.</span><span class="linebreak"></span>
<span class="line">Non facile est taurum visa retinere iuvenca,</span><span class="linebreak"></span>
<span class="line indent1">Fortis equus visae semper adhinnit equae.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Haec ubi praestiteris, ut tandem litora tangas,</span><span class="linebreak"></span>
<span class="line indent1">Non ipsam satis est deseruisse tibi.</span><span class="linebreak"></span>
<span class="line">Et soror et mater valeant et conscia nutrix,</span><span class="linebreak"></span>
<span class="line indent1">Et quisquis dominae pars erit ulla tuae.</span><span class="linebreak"></span>
<span class="line">Nec veniat servus, nec flens ancillula fictum</span><span class="linebreak"></span>
<span class="line indent1"><span class="br"></span><span class="lineNumber">640</span><span class="br"></span>Suppliciter dominae nomine dicat “ave!”</span><span class="linebreak"></span>
<span class="line">Nec si scire voles, quid agat, tamen, illa, rogabis;</span><span class="linebreak"></span>
<span class="line indent1">Perfer! erit lucro lingua retenta tuo.</span><span class="linebreak"></span>
<span class="line">Tu quoque, qui causam finiti reddis amoris,</span><span class="linebreak"></span>
<span class="line indent1">Deque tua domina multa querenda refers,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>Parce queri; melius sic ulciscere tacendo,</span><span class="linebreak"></span>
<span class="line indent1">Ut desideriis effluat illa tuis.</span><span class="linebreak"></span>
<span class="line">Et malim taceas quam te desisse loquaris:</span><span class="linebreak"></span>
<span class="line indent1">Qui nimium multis “non amo” dicit, amat.</span><span class="linebreak"></span>
<span class="line">Sed meliore fide paulatim extinguitur ignis</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>Quam subito; lente desine, tutus eris.</span><span class="linebreak"></span>
<span class="line">Flumine perpetuo torrens solet altior ire:</span><span class="linebreak"></span>
<span class="line indent1">Sed tamen haec brevis est, illa perennis aqua.</span><span class="linebreak"></span>
</p><notes><section class="footnotes"><ul><li class="note text" id="note_LCL232_220_646"><sup class="lineRef">646</sup>ut <span class="italic">MSS</span>.: dum <span class="italic">edd.</span></li><li class="note text" id="note_LCL232_220_651"><sup class="lineRef">651</sup>altior <span class="italic">R</span>: altius <span class="italic">MSS.</span></li></ul></section></notes></section>