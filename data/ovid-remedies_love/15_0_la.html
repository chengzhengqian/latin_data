<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Tunc etiam iubeo totas aperire fenestras,</span><span class="linebreak"></span>
<span class="line indent1">Turpiaque admisso membra notare die.</span><span class="linebreak"></span>
<span class="line">At simul ad metas venit finita voluptas,</span><span class="linebreak"></span>
<span class="line indent1">Lassaque cum tota corpora mente iacent,</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Dum piget, et malis nullam tetigisse puellam,</span><span class="linebreak"></span>
<span class="line indent1">Tacturusque tibi non videare diu,</span><span class="linebreak"></span>
<span class="line">Tunc animo signa, quaecumque in corpore menda est,</span><span class="linebreak"></span>
<span class="line indent1">Luminaque in vitiis illius usque tene.</span><span class="linebreak"></span>
<span class="line">Forsitan haec aliquis (nam sunt quoque) parva vocabit,</span><span class="linebreak"></span>
<span class="line indent1"><span class="br"></span><span class="lineNumber">420</span><span class="br"></span>Sed, quae non prosunt singula, multa iuvant.</span><span class="linebreak"></span>
<span class="line">Parva necat morsu spatiosum vipera taurum:</span><span class="linebreak"></span>
<span class="line indent1">A cane non magno saepe tenetur aper.</span><span class="linebreak"></span>
<span class="line">Tu tantum numero pugna, praeceptaque in unum</span><span class="linebreak"></span>
<span class="line indent1">Contrahe: de multis grandis acervus erit.</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Sed quoniam totidem mores totidemque figurae,</span><span class="linebreak"></span>
<span class="line indent1">Non sunt iudiciis omnia danda meis.</span><span class="linebreak"></span>
<span class="line">Quo tua non possunt offendi pectora facto,</span><span class="linebreak"></span>
<span class="line indent1">Forsitan hoc alio iudice crimen erit.</span><span class="linebreak"></span>
<span class="line">Ille quod obscenas in aperto corpore partes</span><span class="linebreak"></span>
<span class="line indent1"><span class="br"></span><span class="lineNumber">430</span><span class="br"></span>Viderat, in cursu qui fuit, haesit amor:</span><span class="linebreak"></span>
<span class="line">Ille quod a Veneris rebus surgente puella</span><span class="linebreak"></span>
<span class="line indent1">Vidit in inmundo signa pudenda toro.</span><span class="linebreak"></span>
<span class="line">Luditis, o siquos potuerunt ista movere:</span><span class="linebreak"></span>
<span class="line indent1">Adflarant tepidae pectora vestra faces.</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Adtrahat ille puer contentos fortius arcus:</span><span class="linebreak"></span>
<span class="line indent1">Saucia maiorem turba petetis opem.</span><span class="linebreak"></span>
<span class="line">Quid, qui clam latuit reddente obscena puella,</span><span class="linebreak"></span>
<span class="line indent1">Et vidit, quae mos ipse videre vetat?</span><span class="linebreak"></span>
<span class="line">Di melius, quam nos moneamus talia quemquam!</span><span class="linebreak"></span>
<span class="line indent1"><span class="br"></span><span class="lineNumber">440</span><span class="br"></span>Ut prosint, non sunt expedienda tamen.</span><span class="linebreak"></span>
</p><notes></notes></section>