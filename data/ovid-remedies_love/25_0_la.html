<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Utraque formosae Paridi potuere videri,</span><span class="linebreak"></span>
<span class="line indent1">Sed sibi conlatam vicit utramque Venus.</span><span class="linebreak"></span>
<span class="line">Nec solam faciem, mores quoque confer et artes:</span><span class="linebreak"></span>
<span class="line indent1">Tantum iudicio ne tuus obsit amor.</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>Exiguum est, quod deinde canam; sed profuit illud</span><span class="linebreak"></span>
<span class="line indent1">Exiguum multis: in quibus ipse fui.</span><span class="linebreak"></span>
<span class="line">Scripta cave relegas blandae servata puellae:</span><span class="linebreak"></span>
<span class="line indent1">Constantes animos scripta relecta movent.</span><span class="linebreak"></span>
<span class="line">Omnia pone feros (pones invitus) in ignes,</span><span class="linebreak"></span>
<span class="line indent1"><span class="br"></span><span class="lineNumber">720</span><span class="br"></span>Et dic “ardoris sit rogus iste mei.”</span><span class="linebreak"></span>
<span class="line">Thestias absentem succendit stipite natum:</span><span class="linebreak"></span>
<span class="line indent1">Tu timide flammae perfida verba dabis?</span><span class="linebreak"></span>
<span class="line">Si potes, et ceras remove: quid imagine muta</span><span class="linebreak"></span>
<span class="line indent1">Carperis? hoc periit Laodamia modo.</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Et loca saepe nocent; fugito loca conscia vestri</span><span class="linebreak"></span>
<span class="line indent1">Concubitus; causas illa doloris habent.</span><span class="linebreak"></span>
<span class="line">“Hic fuit, hic cubuit; thalamo dormivimus illo:</span><span class="linebreak"></span>
<span class="line indent1">Hic mihi lasciva gaudia nocte dedit.”</span><span class="linebreak"></span>
<span class="line">Admonitu refricatur amor, vulnusque novatum</span><span class="linebreak"></span>
<span class="line indent1"><span class="br"></span><span class="lineNumber">730</span><span class="br"></span>Scinditur: infirmis culpa pusilla nocet.</span><span class="linebreak"></span>
<span class="line">Ut, paene extinctum cinerem si sulpure tangas,</span><span class="linebreak"></span>
<span class="line indent1">Vivet et e minimo maximus ignis erit,</span><span class="linebreak"></span>
<span class="line">Sic, nisi vitaris quidquid renovabit amorem,</span><span class="linebreak"></span>
<span class="line indent1">Flamma redardescet, quae modo nulla fuit.</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>Argolides cuperent fugisse Capherea puppes,</span><span class="linebreak"></span>
<span class="line indent1">Teque, senex, luctus ignibus ulte tuos.</span><span class="linebreak"></span>
<span class="line">Praeterita cautus Niseïde navita gaudet:</span><span class="linebreak"></span>
<span class="line indent1">Tu loca, quae nimium grata fuere, cave.</span><span class="linebreak"></span>
</p><notes></notes></section>