<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Quid tibi profuerunt, Circe, Perseïdes herbae,</span><span class="linebreak"></span>
<span class="line indent1">Cum sua Neritias abstulit aura rates?</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Omnia fecisti, ne callidus hospes abiret:</span><span class="linebreak"></span>
<span class="line indent1">Ille dedit certae lintea plena fugae.</span><span class="linebreak"></span>
<span class="line">Omnia fecisti, ne te ferus ureret ignis:</span><span class="linebreak"></span>
<span class="line indent1">Longus in invito pectore sedit amor.</span><span class="linebreak"></span>
<span class="line">Vertere tu poteras homines in mille figuras,</span><span class="linebreak"></span>
<span class="line indent1"><span class="br"></span><span class="lineNumber">270</span><span class="br"></span>Non poteras animi vertere iura tui.</span><span class="linebreak"></span>
<span class="line">Diceris his etiam, cum iam discedere vellet,</span><span class="linebreak"></span>
<span class="line indent1">Dulichium verbis detinuisse ducem:</span><span class="linebreak"></span>
<span class="line">“Non ego, quod primo, memini, sperare solebam,</span><span class="linebreak"></span>
<span class="line indent1">Iam precor, ut coniunx tu meus esse velis;</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Et tamen, ut coniunx essem tua, digna videbar,</span><span class="linebreak"></span>
<span class="line indent1">Quod dea, quod magni filia Solis eram.</span><span class="linebreak"></span>
<span class="line">Ne properes, oro; spatium pro munere posco:</span><span class="linebreak"></span>
<span class="line indent1">Quid minus optari per mea vota potest?</span><span class="linebreak"></span>
<span class="line">Et freta mota vides, et debes illa timere:</span><span class="linebreak"></span>
<span class="line indent1"><span class="br"></span><span class="lineNumber">280</span><span class="br"></span>Utilior velis postmodo ventus erit.</span><span class="linebreak"></span>
<span class="line">Quae tibi causa fugae? non hic nova Troia resurgit,</span><span class="linebreak"></span>
<span class="line indent1">Non aliquis socios rursus ad arma vocat.</span><span class="linebreak"></span>
<span class="line">Hic amor et pax est, in qua male vulneror una,</span><span class="linebreak"></span>
<span class="line indent1">Tutaque sub regno terra futura tuo est.”</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Illa loquebatur, navem solvebat Ulixes:</span><span class="linebreak"></span>
<span class="line indent1">Inrita cum velis verba tulere noti.</span><span class="linebreak"></span>
<span class="line">Ardet et adsuetas Circe decurrit ad artes,</span><span class="linebreak"></span>
<span class="line indent1">Nec tamen est illis adtenuatus amor.</span><span class="linebreak"></span>
</p>
<p class="lineGroup">
<span class="line">Ergo quisquis opem nostra tibi poscis ab arte,</span><span class="linebreak"></span>
<span class="line indent1"><span class="br"></span><span class="lineNumber">290</span><span class="br"></span>Deme veneficiis carminibusque fidem.</span><span class="linebreak"></span>
</p><notes><section class="footnotes"><ul><li class="note text" id="note_LCL232_196_282"><sup class="lineRef">282</sup>rursus <span class="italic">R:</span> Rhesus <span class="italic">edd.</span></li></ul></section></notes></section>