<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Aut pavidos terre varia formidine cervos,</span><span class="linebreak"></span>
<span class="line indent1">Aut cadat adversa cuspide fossus aper.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Nocte fatigatum somnus, non cura puellae,</span><span class="linebreak"></span>
<span class="line indent1">Excipit et pingui membra quiete levat.</span><span class="linebreak"></span>
<span class="line">Lenius est studium, studium tamen, alite capta</span><span class="linebreak"></span>
<span class="line indent1">Aut lino aut calamis praemia parva sequi,</span><span class="linebreak"></span>
<span class="line">Vel, quae piscis edax avido male devoret ore,</span><span class="linebreak"></span>
<span class="line indent1"><span class="br"></span><span class="lineNumber">210</span><span class="br"></span>Abdere sub parvis aera recurva cibis.</span><span class="linebreak"></span>
<span class="line">Aut his aut aliis, donec dediscis amare,</span><span class="linebreak"></span>
<span class="line indent1">Ipse tibi furtim decipiendus eris.</span><span class="linebreak"></span>
<span class="line">Tu tantum quamvis firmis retinebere vinclis,</span><span class="linebreak"></span>
<span class="line indent1">I procul, et longas carpere perge vias;</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Flebis, et occurret desertae nomen amicae,</span><span class="linebreak"></span>
<span class="line indent1">Stabit et in media pes tibi saepe via:</span><span class="linebreak"></span>
<span class="line">Sed quanto minus ire voles, magis ire memento;</span><span class="linebreak"></span>
<span class="line indent1">Perfer, et invitos currere coge pedes.</span><span class="linebreak"></span>
<span class="line">Nec pluvias opta, nec te peregrina morentur</span><span class="linebreak"></span>
<span class="line indent1"><span class="br"></span><span class="lineNumber">220</span><span class="br"></span>Sabbata, nec damnis Allia nota suis.</span><span class="linebreak"></span>
<span class="line">Nec quot transieris et quot tibi, quaere, supersint</span><span class="linebreak"></span>
<span class="line indent1">Milia; nec, maneas ut prope, finge moras:</span><span class="linebreak"></span>
<span class="line">Tempora nec numera, nec crebro respice Romam,</span><span class="linebreak"></span>
<span class="line indent1">Sed fuge: tutus adhuc Parthus ab hoste fuga est.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">225</span><span class="br"></span>Dura aliquis praecepta vocet mea; dura fatemur</span><span class="linebreak"></span>
<span class="line indent1">Esse; sed ut valeas, multa dolenda feres.</span><span class="linebreak"></span>
<span class="line">Saepe bibi sucos, quamvis invitus, amaros</span><span class="linebreak"></span>
<span class="line indent1">Aeger, et oranti mensa negata mihi.</span><span class="linebreak"></span>
<span class="line">Ut corpus redimas, ferrum patieris et ignes,</span><span class="linebreak"></span>
<span class="line indent1"><span class="br"></span><span class="lineNumber">230</span><span class="br"></span>Arida nec sitiens ora levabis aqua:</span><span class="linebreak"></span>
</p><notes><section class="footnotes"><ul><li class="note text" id="note_LCL232_192_210"><sup class="lineRef">210</sup>sub parvis <span class="italic">Bentley:</span> supremis <span class="italic">R.</span></li><li class="note text" id="note_LCL232_192_220"><sup class="lineRef">220</sup>Allia <span class="italic">Merkel:</span> alea <span class="italic">R.</span></li></ul></section></notes></section>