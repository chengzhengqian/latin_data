<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cum tabulis novis rediit in gratiam; &lt;est&gt;<a class="footnoteLink" href="#note_LCL507_122_11" id="target_note_LCL507_122_11"><sup>11</sup></a> T. Plancus et ceteri
pares, qui id pugnant, id agunt ut contra rem publicam
restituti esse videantur. Et sollicitant homines imperitos
Saxa et Cafo, ipsi rustici atque agrestes, qui hanc rem publicam
nec viderunt umquam nec videre constitutam volunt,
qui non Caesaris, sed Antoni acta defendunt, quos
avertit agri Campani infinita possessio; cuius eos non pudere
demiror, cum videant se mimos et mimas habere vicinos.</p>
</section>
<section class="div2">
<p><span class="br"></span><span class="lineNumber">23</span><span class="br"></span>[11] Ad has pestis opprimendas cur moleste feramus
quod M. Bruti accessit exercitus? Immoderati, credo, hominis
et turbulenti! Videte ne nimium paene patientis.
Etsi in illius viri consiliis atque factis nihil nec nimium
nec parum umquam fuit. Omnis voluntas M. Bruti, patres
conscripti, omnis cogitatio, tota mens auctoritatem senatus,
libertatem populi Romani intuetur: haec habet proposita,
haec tueri vult. Temptavit quid patientia perficere
posset; nihil cum proficeret, vi contra vim experiendum
putavit. Cui quidem, patres conscripti, vos idem hoc tempore
tribuere debetis quod a.d. XIII Kalendas Ianuarias
D. Bruto C. Caesari me auctore tribuistis, quorum privatum
de re publica consilium et factum auctoritate vestra
<span class="br"></span><span class="lineNumber">24</span><span class="br"></span>est comprobatum atque laudatum. Quod idem in M.
Bruto facere debetis, a quo insperatum et repentinum
rei publicae praesidium legionum, equitatus, auxiliorum
magnae et firmae copiae comparatae sunt. Adiungendus
est Q. Hortensius qui, cum Macedoniam obtineret, adiutorem



</p></section><notes><section class="footnotes"><ul><li class="note" id="note_LCL507_122_11"><a class="footnoteCrossrefLink" href="#target_note_LCL507_122_11" title="Click to highlight in text"><sup class="lineRef">11</sup><span class="italic">add. SB</span></a></li><script type="text/javascript">document.getElementById('note_LCL507_122_11').style.display = "none";</script></ul></section></notes></section>