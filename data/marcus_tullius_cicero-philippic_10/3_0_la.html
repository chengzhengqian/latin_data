<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Hoc vero, Q. Fufi, cupio sine offensione nostrae amicitiae
sic tecum ut a te dissentiens senator queri: ita enim
dixisti et quidem de scripto—nam te inopia verbi lapsum
putarem—litteras Bruti “recte et ordine” scriptas videri.
Quid est aliud librarium Bruti laudare, non Brutum?
<span class="br"></span><span class="lineNumber">6</span><span class="br"></span>Usum in re publica, Calene, magnum iam habere et debes
et potes. Quando ita decerni vidisti aut quo senatus consulto
huius generis—sunt enim innumerabilia—bene scriptas
litteras decretum a senatu? Quod verbum tibi non excidit,
ut saepe fit, fortuito: scriptum, meditatum, cogitatum
attulisti.</p>
</section>
<section class="div2">
<p>[3] Hanc tibi consuetudinem plerisque in rebus
bonis obtrectandi si qui detraxerit, quid tibi quod sibi
quisque velit non relinquetur? Quam ob rem collige te
placaque animum istum aliquando et mitiga; audi viros
bonos, quibus multis uteris; loquere cum sapientissimo
homine, genero tuo, saepius quam ipse tecum: tum denique
amplissimi honoris nomen obtinebis. An vero hoc
pro nihilo putas, in quo equidem pro amicitia tuam vicem
dolere soleo, efferri hoc foras et ad populi Romani auris
pervenire, ei qui primus sententiam dixerit neminem adsensum?
Quod etiam hodie futurum arbitror. Legiones
abducis a Bruto. Quas? Nempe eas quas ille a C. Antoni
scelere avertit et ad rem publicam sua auctoritate traduxit.



</p></section><notes></notes></section>