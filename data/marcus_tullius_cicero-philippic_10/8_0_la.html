<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">13</span><span class="br"></span>Cum septem cohortibus esse Apolloniae scribit Antonium,
qui iam aut captus est—quod di duint!—aut certe
homo verecundus in Macedoniam non accedit ne contra
senatus consultum fecisse videatur. Dilectus habitus in
Macedonia est summo Q. Hortensi studio et industria;
cuius animum egregium dignumque ipso et maioribus eius
ex Bruti litteris perspicere potuistis. Legio quam L. Piso
ducebat, legatus Antoni, Ciceroni se filio meo tradidit.
Equitatus qui in Syriam ducebatur bipertito alter eum
quaestorem a quo ducebatur reliquit in Thessalia seseque
ad Brutum contulit, alterum in Macedonia Cn. Domitius,
adulescens summa virtute, gravitate, constantia, a legato
Syriaco abduxit. P. autem Vatinius, qui et antea iure laudatus
a vobis et hoc tempore merito laudandus est, aperuit
<span class="br"></span><span class="lineNumber">14</span><span class="br"></span>Dyrrachi portas Bruto et exercitum tradidit. Tenet igitur
res publica Macedoniam, tenet Illyricum, tuetur Graeciam:
nostrae sunt legiones, nostra levis armatura, noster
equitatus, maximeque noster est Brutus semperque noster,
cum sua excellentissima virtute rei publicae natus tum
fato quodam paterni maternique generis et nominis.</p>
</section>
<section class="div2">
<p>[7] Ab hoc igitur viro quisquam bellum timet qui, ante
quam nos id coacti suscepimus, in pace iacere quam in bello
vigere maluit? Quamquam ille quidem numquam iacuit,
neque hoc cadere verbum in tantam virtutis praestantiam
potest. Erat enim in desiderio civitatis, in ore, in sermone
omnium. Tantum autem aberat a bello ut, cum cupiditate



</p></section><notes></notes></section>