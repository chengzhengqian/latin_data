<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
perdet quod perire sensurus sit; unius enim in possessione virtutis est, ex qua depelli numquam potest, ceteris precario utitur; quis autem iactura movetur alieni? Quodsi iniuria nihil laedere potest ex his quae propria sapientis sunt, quia virtute salva<a class="footnoteLink" href="#note_LCL214_62_1" id="target_note_LCL214_62_1"><sup>1</sup></a> sua salva sunt, iniuria sapienti non potest fieri.</p>
<p><span class="br"></span><span class="lineNumber">6</span><span class="br"></span>Megaram Demetrius ceperat, cui cognomen Poliorcetes fuit. Ab hoc Stilbon philosophus interrogatus, num aliquid perdidisset: “Nihil,” inquit, “omnia mea mecum sunt.” Atqui et patrimonium eius in praedam cesserat et filias rapuerat hostis et patria in alienam dicionem pervenerat et ipsum rex circumfusus victoris exercitus armis ex superiore loco rogitabat. <span class="br"></span><span class="lineNumber">7</span><span class="br"></span> At ille victoriam illi excussit et se urbe capta non invictum tantum sed indemnem esse testatus est. Habebat enim vera secum bona, in quae non est manus iniectio, at quae dissipata et direpta ferebantur, non iudicabat sua sed adventicia et nutum fortunae sequentia. Ideo ut non propria dilexerat; omnium enim extrinsecus adfluentium lubrica et incerta possessio est.</p>
</section>
<section class="div2">
<p><span class="br"></span><span class="lineNumber">1</span><span class="br"></span>6. Cogita nunc, an huic fur aut calumniator aut vicinus impotens aut dives aliquis regnum orbae senectutis exercens facere iniuriam possit, cui bellum et hostis et ille egregiam artem quassandarum urbium <span class="br"></span><span class="lineNumber">2</span><span class="br"></span> professus eripere nihil potuit. Inter micantis ubique

</p></section><notes><section class="footnotes"><ul><li class="note" id="note_LCL214_62_1"><a class="footnoteCrossrefLink" href="#target_note_LCL214_62_1" title="Click to highlight in text"><sup class="lineRef">1</sup>salva <span class="italic">added by Madvig.</span></a></li><script type="text/javascript">document.getElementById('note_LCL214_62_1').style.display = "none";</script></ul></section></notes></section>