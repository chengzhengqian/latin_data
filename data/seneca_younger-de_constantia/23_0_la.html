<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
numero vel magnitudine creverint, eiusdem naturae erunt. Si non tangent illum parva, ne maiora quidem; si non tangent pauca, ne plura quidem. Sed ex imbecillitate vestra coniecturam capitis ingentis animi, et cum cogitastis quantum putetis vos pati posse, sapientis patientiae paulo ulteriorem terminum ponitis. At illum in aliis mundi finibus sua virtus <span class="br"></span><span class="lineNumber">3</span><span class="br"></span> collocavit nihil vobiscum commune habentem. Quaere et aspera et quaecumque toleratu gravia sunt audituque et visu refugienda. Non obruetur eorum coetu et qualis singulis, talis universis obsistet. Qui dicit illud tolerabile sapienti, illud intolerable, et animi magnitudinem intra certos fines tenet, male agit; vincit nos fortuna, nisi tota vincitur.</p>
<p><span class="br"></span><span class="lineNumber">4</span><span class="br"></span>Ne putes istam Stoicam esse duritiam, Epicurus, quem vos patronum inertiae vestrae assumitis putatisque mollia ac desidiosa praecipere et ad voluptates ducentia, “Raro,” inquit, “sapienti fortuna intervenit.” Quam paene emisit viri vocem! Vis tu <span class="br"></span><span class="lineNumber">5</span><span class="br"></span> fortius loqui et illam ex toto summovere! Domus haec sapientis angusta, sine cultu, sine strepitu, sine apparatu, nullis adservatur ianitoribus turbam venali fastidio digerentibus, sed per hoc limen vacuum et ab ostiaris liberum fortuna non transit. Scit non esse illic sibi locum, ubi sui nihil est.</p>
</section><notes></notes></section>