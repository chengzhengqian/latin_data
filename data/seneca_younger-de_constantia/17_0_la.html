<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
liberorumque amissio et patriae bello flagrantis calamitas. Haec non nego sentire sapientem; nec enim lapidis illi duritiam ferrive adserimus. Nulla virtus est, quae non sentiat se perpeti. Quid ergo est? Quosdam ictus recipit, sed receptos evincit et sanat et comprimit, haec vero minora ne sentit quidem nec adversus ea solita illa virtute utitur dura tolerandi, sed aut non adnotat aut digna risu putat.</p>
</section>
<section class="div2">
<p><span class="br"></span><span class="lineNumber">1</span><span class="br"></span>11. Praeterea cum magnam partem contumeliarum superbi insolentesque faciant et male felicitatem ferentes, habet quo istum affectum inflatum respuat, pulcherrimam virtutem omnium,<a class="footnoteLink" href="#note_LCL214_80_1" id="target_note_LCL214_80_1"><sup>1</sup></a> magnanimitatem. Illa, quicquid eiusmodi est, transcurrit ut vanas species somniorum visusque nocturnos nihil <span class="br"></span><span class="lineNumber">2</span><span class="br"></span> habentis solidi atque veri. Simul illud cogitat omnes inferiores esse, quam ut illis audacia sit tanto excelsiora despicere. Contumelia a contemptu dicta est, quia nemo nisi quem contempsit tali iniuria notat; nemo autem maiorem melioremque contemnit, etiam si facit aliquid, quod contemnentes solent. Nam et pueri os parentium feriunt et crines matris turbavit laceravitque infans et sputo adspersit aut nudavit in conspectu suorum tegenda et verbis obscenioribus non pepercit, et nihil horum contumeliam dicimus.</p>
</section><notes><section class="footnotes"><ul><li class="note" id="note_LCL214_80_1"><a class="footnoteCrossrefLink" href="#target_note_LCL214_80_1" title="Click to highlight in text"><sup class="lineRef">1</sup><span class="italic">followed by</span> animi <span class="italic">in A.</span></a></li><script type="text/javascript">document.getElementById('note_LCL214_80_1').style.display = "none";</script></ul></section></notes></section>