<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">alite vectus equo rursusque hortatibus infit</span><span class="linebreak"></span>
<span class="line">laudum agitare suos: “pro di, quis terminus,” inquit,</span><span class="linebreak"></span>
<span class="line">“ante urbes standi Graias, oblite tuorum</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>factorum miles? quis erit modus? Alpibus astat</span><span class="linebreak"></span>
<span class="line">nimirum maior moles, et scandere caelum</span><span class="linebreak"></span>
<span class="line">pulsantes iubeo scopulos; quamquam altera detur</span><span class="linebreak"></span>
<span class="line">si similis tellus, aliaeque repente sub astra</span><span class="linebreak"></span>
<span class="line">exsurgant rupes, non ibis et arduus arma</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>me ducente feres? tene heu Cumanus hiantem</span><span class="linebreak"></span>
<span class="line">agger adhuc murusque tenet Gracchusque, moveri</span><span class="linebreak"></span>
<span class="line">non ausus portis? parvo in discrimine cerno,</span><span class="linebreak"></span>
<span class="line">an vobis gentes, quaecumque labore parastis,</span><span class="linebreak"></span>
<span class="line">casu gesta putent. per vos Tyrrhena faventum</span><span class="linebreak"></span>
<span class="line">stagna deum, per ego et Trebiam cineresque Sagunti</span><span class="linebreak"></span>
<span class="line"><span class="br"></span><span class="lineNumber">81</span><span class="br"></span>obtestor, dignos iam vosmet reddite vestra</span><span class="linebreak"></span>
<span class="line">quam trahitis fama et revocate in pectora Cannas.”</span><span class="linebreak"></span></p>
<p class="lineGroup">
<span class="line indent1">Sic ductor fessas luxu attritasque secundis</span><span class="linebreak"></span>
<span class="line">erigere et verbis tentabat sistere mentes.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>atque hic perlustrans aditus, fulgentia cernit</span><span class="linebreak"></span>
<span class="line">arcis templa iugo, quorum tum Virrius, altae</span><span class="linebreak"></span>
<span class="line">immitis ductor Capuae, primordia pandit:</span><span class="linebreak"></span>
<span class="line">“non est hoc,” inquit, “nostri, quod suspicis, aevi;</span><span class="linebreak"></span>
<span class="line">maiores fecere manus. cum regna timeret</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Dictaei regis, sic fama est, linquere terras</span><span class="linebreak"></span>
<span class="line">Daedalus invenit nec toto signa sequenti</span><span class="linebreak"></span>
<span class="line">orbe dare, aetherias aliena tollere in auras</span><span class="linebreak"></span>
<span class="line">ausus se penna atque homini monstrare volatus.</span><span class="linebreak"></span>
<span class="line">suspensum hic librans media inter nubila corpus</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>enavit superosque novus conterruit ales.</span><span class="linebreak"></span>
</p></section><notes></notes></section>