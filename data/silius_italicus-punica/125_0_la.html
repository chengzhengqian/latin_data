<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">conspexit, nimium pugnae nimiumque cruoris</span><span class="linebreak"></span>
<span class="line">infestas inter non aequo Marte catervas</span><span class="linebreak"></span>
<span class="line">fata irritantem, nisu se concitat acri</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>immitemque Bagam, qui iam vicina ferebat</span><span class="linebreak"></span>
<span class="line">vulnera pugnantis tergo, velocior hasta</span><span class="linebreak"></span>
<span class="line">occupat et socium duris se casibus addit.</span><span class="linebreak"></span>
<span class="line">tunc alacres arma agglomerant geminaque corusci</span><span class="linebreak"></span>
<span class="line">fronte micant, paribus fulgent capita ardua cristis.</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>actus in adversos casu (namque obvia ferre</span><span class="linebreak"></span>
<span class="line">arma quis auderet, nisi quem deus ima colentum</span><span class="linebreak"></span>
<span class="line">damnasset Stygiae nocti?) praefracta gerebat</span><span class="linebreak"></span>
<span class="line">Syrticus excelso decurrens robora monte</span><span class="linebreak"></span>
<span class="line">et, quatiens acer nodosi pondera rami,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>flagrabat geminae nequiquam caedis amore:</span><span class="linebreak"></span>
<span class="line">“non hic Aegates infidaque litora nautis,</span><span class="linebreak"></span>
<span class="line">o iuvenes, motumque novis sine Marte procellis</span><span class="linebreak"></span>
<span class="line">fortunam bello pelagus dabit; aequoris olim</span><span class="linebreak"></span>
<span class="line">victores, media sit qualis, discite, terra</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>bellator Libys, et meliori cedite regnis.”</span><span class="linebreak"></span>
<span class="line">ac simul infesto Lateranum pondere truncae</span><span class="linebreak"></span>
<span class="line">arboris urgebat, iungens convicia pugnae.</span><span class="linebreak"></span>
<span class="line">Lentulus huic frendens ira: “Thrasymennus in altos</span><span class="linebreak"></span>
<span class="line">ascendet citius colles, quam sanguine roret</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>iste pio ramus,” subsidensque ilia nisu</span><span class="linebreak"></span>
<span class="line">conantis suspensa fodit; tum fervidus atro</span><span class="linebreak"></span>
<span class="line">pulmone exundat per hiantia viscera sanguis.</span><span class="linebreak"></span></p>
<p class="lineGroup"><span class="line indent1">Nec minus accensis in mutua funera dextris</span><span class="linebreak"></span>
<span class="line">parte alia campi saevit furor. altus Iërtes</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>obtruncat Nerium; Rullo ditissimus arvi</span><span class="linebreak"></span>
<span class="line">occumbis, generose Volunx, nec clausa repostis</span><span class="linebreak"></span>
</p></section><notes></notes></section>