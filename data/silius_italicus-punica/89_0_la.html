<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">audaci similis volucri, sectabere pubem</span><span class="linebreak"></span>
<span class="line">Ausoniam multamque feres cum sanguine praedam.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>sed compesce minas; renuit tibi Daunia regna</span><span class="linebreak"></span>
<span class="line">armiger ecce Iovis. nosco te, summe deorum.</span><span class="linebreak"></span>
<span class="line">adsis o firmesque tuae, pater, alitis omen.</span><span class="linebreak"></span>
<span class="line">nam tibi servantur (ni vano cassa volatu</span><span class="linebreak"></span>
<span class="line">mentitur superos praepes) postrema subactae</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>fata, puer, Libyae et maius Carthagine nomen.‚Äù</span><span class="linebreak"></span></p>
<p class="lineGroup"><span class="line indent1">Contra laeta Bogus Tyrio canit omina regi,</span><span class="linebreak"></span>
<span class="line">et faustum accipitrem caesasque in nube volucres</span><span class="linebreak"></span>
<span class="line">Aeneadis cladem et Veneris portendere genti.</span><span class="linebreak"></span>
<span class="line">tum dictis comitem contorquet primus in hostes,</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>ceu suadente deo et fatorum conscius, hastam.</span><span class="linebreak"></span>
<span class="line">illa volans patuli longe per inania campi</span><span class="linebreak"></span>
<span class="line">ictum perdiderat spatio, ni, fusus habenas,</span><span class="linebreak"></span>
<span class="line">dum primae decus affectat decerpere pugnae,</span><span class="linebreak"></span>
<span class="line">obvia quadrupedis praeceps Catus ora tulisset.</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>sic elanguescens ac iam casura, petitum</span><span class="linebreak"></span>
<span class="line">invenit vulnus caedemque accepit ab hoste</span><span class="linebreak"></span>
<span class="line">cornus et oblatae stetit inter tempora frontis.</span><span class="linebreak"></span></p>
<p class="lineGroup"><span class="line indent1">Incurrunt acies, magnoque fragore per aequor</span><span class="linebreak"></span>
<span class="line">suspendunt cuncti frenis sublime reductos</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>cornipedes ultroque ferunt: erectus in auras</span><span class="linebreak"></span>
<span class="line">it sonipes, rapidaque volans per aperta procella,</span><span class="linebreak"></span>
<span class="line">tenuia vix summo vestigia pulvere signat.</span><span class="linebreak"></span>
<span class="line">Boiorum ante alias Crixo duce mobilis ala</span><span class="linebreak"></span>
</p></section><notes></notes></section>