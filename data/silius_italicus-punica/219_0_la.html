<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">615</span><span class="br"></span>non totidem Ilva viros, sed laetos cingere ferrum</span><span class="linebreak"></span>
<span class="line">armarat patrio, quo nutrit bella, metallo.</span><span class="linebreak"></span></p>
<p class="lineGroup"><span class="line indent1">Ignosset, quamvis avido committere pugnam,</span><span class="linebreak"></span>
<span class="line">Varroni, quicumque simul tot tela videret.</span><span class="linebreak"></span>
<span class="line">tantis agminibus Rhoeteo litore quondam</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>fervere, cum magnae Troiam invasere Mycenae,</span><span class="linebreak"></span>
<span class="line">mille rates vidit Leandrius Hellespontus.</span><span class="linebreak"></span></p>
<p class="lineGroup"><span class="line indent1">Ut ventum ad Cannas, urbis vestigia priscae,</span><span class="linebreak"></span>
<span class="line">defigunt diro signa infelicia vallo.</span><span class="linebreak"></span>
<span class="line">nec, tanta miseris iamiam impendente ruina,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>cessarunt superi vicinas prodere clades.</span><span class="linebreak"></span>
<span class="line">per subitum attonitis pila exarsere maniplis,</span><span class="linebreak"></span>
<span class="line">et celsae toto ceciderunt aggere pinnae,</span><span class="linebreak"></span>
<span class="line">nutantique ruens prostravit vertice silvas</span><span class="linebreak"></span>
<span class="line">Garganus, fundoque imo mugivit anhelans</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>Aufidus, et magno late distantia ponto</span><span class="linebreak"></span>
<span class="line">terruerunt pavidos accensa Ceraunia nautas.</span><span class="linebreak"></span>
<span class="line">quaesivit Calaber, subducta luce repente</span><span class="linebreak"></span>
<span class="line">immensis tenebris, et terram et litora Sipus;</span><span class="linebreak"></span>
<span class="line">obseditque frequens castrorum limina bubo.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>nec densae trepidis apium se involvere nubes</span><span class="linebreak"></span>
<span class="line">cessarunt aquilis; non unus crine corusco,</span><span class="linebreak"></span>
<span class="line">regnorum eversor, rubuit letale cometes.</span><span class="linebreak"></span>
<span class="line">castra quoque et vallum rabidae sub nocte silenti</span><span class="linebreak"></span>
<span class="line">irrupere ferae raptique ante ora paventum</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>adiunctos vigilis sparserunt membra per agros.</span><span class="linebreak"></span>
<span class="line">ludificante etiam terroris imagine somnos,</span><span class="linebreak"></span>
<span class="line">Gallorum visi bustis erumpere manes;</span><span class="linebreak"></span>
</p></section><notes></notes></section>