<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">murmure deficiens iam Cloelius oraque nisu</span><span class="linebreak"></span>
<span class="line">languida vix aegro et dubia cervice levabat.</span><span class="linebreak"></span>
<span class="line">agnovit sonipes, arrectisque auribus acrem</span><span class="linebreak"></span>
<span class="line">hinnitum effundens, sternit tellure Bagesum,</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>quem tum captivo portabat in agmina dorso.</span><span class="linebreak"></span>
<span class="line">hinc, rapidum glomerans cursum, per lubrica pingui</span><span class="linebreak"></span>
<span class="line">stante cruore soli et mulcata cadavera caede</span><span class="linebreak"></span>
<span class="line">evolat ac domini consistit in ore iacentis.</span><span class="linebreak"></span>
<span class="line">inde, inclinatus colla et submissus in armos,</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>de more inflexis praebebat scandere terga</span><span class="linebreak"></span>
<span class="line">cruribus ac proprio quodam trepidabat amore.</span><span class="linebreak"></span>
<span class="line">milite non illo quisquam felicius acri</span><span class="linebreak"></span>
<span class="line">insultarat equo, vel si resupina citato</span><span class="linebreak"></span>
<span class="line">proiectus dorso ferretur membra, vel idem</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>si nudo staret tergo, dum rapta volucris</span><span class="linebreak"></span>
<span class="line">transigeret cursu sonipes certamina campi.</span><span class="linebreak"></span></p>
<p class="lineGroup">
<span class="line indent1">At Libys, humanos aequantem pectore sensus</span><span class="linebreak"></span>
<span class="line">haud parce miratus equum, quinam ille sinistrae</span><span class="linebreak"></span>
<span class="line">depugnet morti iuvenis, nomenque decusque</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>erogitat letique simul compendia donat.</span><span class="linebreak"></span>
<span class="line">hic Cinna (ad Tyrios namque is sua verterat arma,</span><span class="linebreak"></span>
<span class="line">credulus adversis, et tum comes ibat ovanti)</span><span class="linebreak"></span>
<span class="line">“auribus huic,” inquit, “ductor fortissime, origo est</span><span class="linebreak"></span>
<span class="line">non indigna tuis. quondam sub regibus illa,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>quae Libycos renuit frenos, sub regibus olim</span><span class="linebreak"></span>
<span class="line">Roma fuit; sed enim, solium indignata Superbi,</span><span class="linebreak"></span>
<span class="line">ut sceptra exegit, confestim ingentia bella</span><span class="linebreak"></span>
<span class="line">Clusina venere domo, si Porsena fando</span><span class="linebreak"></span>
<span class="line">auditus tibi, si Cocles, si Lydia castra.</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>ille, ope Maeonia et populo succinctus Etrusco,</span><span class="linebreak"></span>
<span class="line">certabat pulsos per bella reponere reges.</span><span class="linebreak"></span>
</p></section><notes></notes></section>