<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">servetur nova pompa Iovi; Carthago laboret</span><span class="linebreak"></span>
<span class="line">ut trepidi Hasdrubalis, qui rerum agitarit habenas,</span><span class="linebreak"></span>
<span class="line"><span class="br"></span><span class="lineNumber">176</span><span class="br"></span>non una concussa fuga. se, triste profatu,</span><span class="linebreak"></span>
<span class="line">vidisse, arderent cum bina in nocte silenti</span><span class="linebreak"></span>
<span class="line">castra, et luceret sceleratis Africa flammis.</span><span class="linebreak"></span>
<span class="line">praerapidum iuvenem minitari, Bruttia servet</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>litora dum Poenus, detracturum ignibus atris,</span><span class="linebreak"></span>
<span class="line">in quam se referat, patriam suaque inclita facta.</span><span class="linebreak"></span>
<span class="line">haec postquam dicta, et casus patuere metusque,</span><span class="linebreak"></span>
<span class="line">effundunt lacrimas dextramque ut numen adorant.</span><span class="linebreak"></span></p>
<p class="lineGroup">
<span class="line indent1">Audivit torvo obtutu defixus et aegra</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>expendit tacite cura secum ipse volutans,</span><span class="linebreak"></span>
<span class="line">an tanti Carthago foret; sic deinde profatur:</span><span class="linebreak"></span>
<span class="line">“o dirum exitium mortalibus! o nihil umquam</span><span class="linebreak"></span>
<span class="line">crescere nec magnas patiens exsurgere laudes,</span><span class="linebreak"></span>
<span class="line">invidia! eversam iam pridem exscindere Romam</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>atque aequasse solo potui, traducere captam</span><span class="linebreak"></span>
<span class="line">servitum gentem Latioque imponere leges.</span><span class="linebreak"></span>
<span class="line">dum sumptus dumque arma duci fessosque secundis</span><span class="linebreak"></span>
<span class="line">summisso tirone negant recreare maniplos,</span><span class="linebreak"></span>
<span class="line">dumque etiam Cerere et victu fraudasse cohortes</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Hannoni placet, induitur tota Africa flammis,</span><span class="linebreak"></span>
<span class="line">pulsat Agenoreas Rhoeteia lancea portas.</span><span class="linebreak"></span>
<span class="line">nunc patriae decus et patriae nunc Hannibal unus</span><span class="linebreak"></span>
<span class="line">subsidium; nunc in nostra spes ultima dextra.</span><span class="linebreak"></span>
<span class="line">vertentur signa, ut patres statuere; simulque</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>et patriae muros et te servabimus, Hannon.”</span><span class="linebreak"></span>
</p></section><notes></notes></section>