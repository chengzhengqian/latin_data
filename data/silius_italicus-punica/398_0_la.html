<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">cum modo Sarmaticus regna infestaret Orestes,</span><span class="linebreak"></span>
<span class="line">aspera nunc Dolopum vis exundasset in agros,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>incepto tamen haud facilis desistere vano,</span><span class="linebreak"></span>
<span class="line">belli per Graias umbram circumtulit oras:</span><span class="linebreak"></span>
<span class="line">donec, nunc pelago, nunc terra exutus, omisit</span><span class="linebreak"></span>
<span class="line">spem positam in Tyriis et supplex foedera sanxit</span><span class="linebreak"></span>
<span class="line">Dardana nec legem regno accepisse refugit.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">320</span><span class="br"></span>Tunc et Tyndarei Latias fortuna Tarenti</span><span class="linebreak"></span>
<span class="line">auxit opes laudemque simul. nam perfida tandem</span><span class="linebreak"></span>
<span class="line">urbs Fabio devicta seni, postremus in armis</span><span class="linebreak"></span>
<span class="line">ductoris titulus cauti. sollertia tutum</span><span class="linebreak"></span>
<span class="line">tum quoque adepta decus, captis sine sanguine muris.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>namque ut compertum, qui Punica signa regebat</span><span class="linebreak"></span>
<span class="line">feminea exuri flamma, tacitusque quietae</span><span class="linebreak"></span>
<span class="line">exin virtuti placuit dolus, ire sorori</span><span class="linebreak"></span>
<span class="line">(nam castris erat in Rutulis) germanus amatae</span><span class="linebreak"></span>
<span class="line">cogitur et magnis muliebria vincere corda</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>pollicitis, si reclusas tramittere portas</span><span class="linebreak"></span>
<span class="line">concedat Libycus rector, votique potitus</span><span class="linebreak"></span>
<span class="line">evicto Fabius Poeno circumdata telis</span><span class="linebreak"></span>
<span class="line">incustodita penetravit moenia nocte.</span><span class="linebreak"></span></p>
<p class="lineGroup">
<span class="line indent1">Sed quisnam aversos Phoebum tunc iungere ab urbe</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Romulea dubitaret equos, qui tempore eodem</span><span class="linebreak"></span>
<span class="line">Marcellum acciperet letum oppetiisse sub armis?</span><span class="linebreak"></span>
<span class="line">moles illa viri calidoque habitata Gradivo</span><span class="linebreak"></span>
<span class="line">pectora et haud ullis umquam tremefacta periclis—</span><span class="linebreak"></span>
<span class="line">heu quanta Hannibalem clarum factura ruina!—</span><span class="linebreak"></span>
</p></section><notes></notes></section>