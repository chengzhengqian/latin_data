<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">lunatis acies imitatur Martia peltis,</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>perstrepit et tellus et Amazonius Thermodon.</span><span class="linebreak"></span>
<span class="line">hic et, quos pascunt scopulosae rura Numanae,</span><span class="linebreak"></span>
<span class="line">et quis litoreae fumant altaria Cuprae,</span><span class="linebreak"></span>
<span class="line">quique Truentinas servant cum flumine turres,</span><span class="linebreak"></span>
<span class="line">cernere erat; clipeata procul sub sole corusco</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>agmina sanguinea vibrant in nubila luce.</span><span class="linebreak"></span>
<span class="line">stat fucare colus nec Sidone vilior Ancon</span><span class="linebreak"></span>
<span class="line">murice nec Libyco; statque humectata Vomano</span><span class="linebreak"></span>
<span class="line">Hadria et inclemens hirsuti signifer Ascli.</span><span class="linebreak"></span>
<span class="line">hoc Picus quondam, nomen memorabile ab alto</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>Saturno, statuit genitor, quem carmine Circe</span><span class="linebreak"></span>
<span class="line">exutum formae volitare per aethera iussit</span><span class="linebreak"></span>
<span class="line">et sparsit croceum plumis fugientis honorem.</span><span class="linebreak"></span>
<span class="line">ante, ut fama docet, tellus possessa Pelasgis,</span><span class="linebreak"></span>
<span class="line">quis Aesis regnator erat fluvioque reliquit</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>nomen et a sese populos tum dixit Asilos.</span><span class="linebreak"></span></p>
<p class="lineGroup"><span class="line indent1">Sed non ruricolae firmarunt robore castra</span><span class="linebreak"></span>
<span class="line">deteriore, cavis venientes montibus, Umbri.</span><span class="linebreak"></span>
<span class="line">hos Aesis Sapisque lavant rapidasque sonanti</span><span class="linebreak"></span>
<span class="line">vertice contorquens undas per saxa Metaurus,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>et lavat ingentem perfundens flumine sacro</span><span class="linebreak"></span>
<span class="line">Clitumnus taurum Narque, albescentibus undis</span><span class="linebreak"></span>
<span class="line">in Thybrim properans, Tiniaeque inglorius humor</span><span class="linebreak"></span>
<span class="line">et Clanis et Rubico et Senonum de nomine Sena.</span><span class="linebreak"></span>
<span class="line">sed pater ingenti medios illabitur amne</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Albula et admota perstringit moenia ripa.</span><span class="linebreak"></span>
<span class="line">his urbes Arna et laetis Mevania pratis,</span><span class="linebreak"></span>
<span class="line">Hispellum et duro monti per saxa recumbens</span><span class="linebreak"></span>
</p></section><notes></notes></section>