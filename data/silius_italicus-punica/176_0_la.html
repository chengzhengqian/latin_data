<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup"><span class="line indent1">Haec tum vasta dabat terrisque infestus agebat</span><span class="linebreak"></span>
<span class="line">Hannibal, et sicci stimulabant sanguinis enses,</span><span class="linebreak"></span>
<span class="line">ludificante ducem Fabio. iamque improba castris</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Ausoniis vota et pugnandi prava libido</span><span class="linebreak"></span>
<span class="line">gliscebat; proni decurrere monte parabant.</span><span class="linebreak"></span></p>
<p class="lineGroup"><span class="line indent1">Da famae, da, Musa, virum, cui vincere bina</span><span class="linebreak"></span>
<span class="line">concessum castra et geminos domitare furores.</span><span class="linebreak"></span>
<span class="line">“fervida si nobis corda abruptumque putassent</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>ingenium patres et si clamoribus,” inquit,</span><span class="linebreak"></span>
<span class="line">“turbari facilem mentem, non ultima rerum</span><span class="linebreak"></span>
<span class="line">et deplorati mandassent Martis habenas.</span><span class="linebreak"></span>
<span class="line">stat pensata diu belli sententia: vincam</span><span class="linebreak"></span>
<span class="line">servare invitos urgentesque ultima fata.</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>nulli per Fabium e vobis cecidisse licebit.</span><span class="linebreak"></span>
<span class="line">si lucis piget, et supremis esse cupido est</span><span class="linebreak"></span>
<span class="line">nominis Ausonii, taedetque in tempore tali</span><span class="linebreak"></span>
<span class="line">nullum clade nova claraeque fragore ruinae</span><span class="linebreak"></span>
<span class="line">insignem fecisse locum, revocandus ab atris</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>Flaminius nobis est sedibus. ille ruendi</span><span class="linebreak"></span>
<span class="line">iam dudum properans signum auspiciumque dedisset.</span><span class="linebreak"></span>
<span class="line">an nondum praeceps vicinaque fata videtis?</span><span class="linebreak"></span>
<span class="line">una, ut debellet, satis est victoria Poeno.</span><span class="linebreak"></span>
<span class="line">state, viri, et sentite ducem. cum optabile tempus</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>deposcet dextras, tunc ista ferocia dicta</span><span class="linebreak"></span>
<span class="line">aequentur factis. non est, mihi credite, non est</span><span class="linebreak"></span>
<span class="line">arduus in pugnas ferri labor: una reclusis</span><span class="linebreak"></span>
<span class="line">omnes iam portis in campum effuderit hora:</span><span class="linebreak"></span>
<span class="line">magnum illud solisque datum, quos mitis euntes</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Iupiter aspexit, magnum est, ex hoste reverti.</span><span class="linebreak"></span>
</p></section><notes></notes></section>