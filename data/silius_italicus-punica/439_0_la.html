<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">deesse nefas animumque nefas scelerare silendo.</span><span class="linebreak"></span>
<span class="line"><span class="br"></span><span class="lineNumber">611</span><span class="br"></span>bella nova in Libyae moliris ducere terras?</span><span class="linebreak"></span>
<span class="line">hostis enim deest Ausoniae? nec vincere nobis</span><span class="linebreak"></span>
<span class="line">est satis Hannibalem? petitur quae gloria maior</span><span class="linebreak"></span>
<span class="line">litore Elissaeo? stimuli si laudis agunt nos,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>hanc segetem mete, composuit propioribus ausis</span><span class="linebreak"></span>
<span class="line">dignum te Fortuna parem. vult Itala tellus</span><span class="linebreak"></span>
<span class="line">ductoris saevi, vult tandem, haurire cruorem.</span><span class="linebreak"></span>
<span class="line">quo Martem aut quo signa trahis? restinguere</span><span class="linebreak"></span></p>
<p class="lineGroup">
<span class="line indent1">primum est</span><span class="linebreak"></span>
<span class="line">ardentem Italiam. tu fessos avius hostes</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>deseris ac septem denudas proditor arces.</span><span class="linebreak"></span>
<span class="line">an, cum tu Syrtim ac steriles vastabis harenas,</span><span class="linebreak"></span>
<span class="line">non dira ilia lues notis iam moenibus urbis</span><span class="linebreak"></span>
<span class="line">assiliet, vacuumque Iovem sine pube, sine armis</span><span class="linebreak"></span>
<span class="line">invadet? quanti, ut cedas Romamque relinquas,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>emerit! et tanto percussi fulmine belli</span><span class="linebreak"></span>
<span class="line">sicine te, ut nuper Capua est accitus ab alta</span><span class="linebreak"></span>
<span class="line">Fulvius, aequoreis Libyae revocabimus oris?</span><span class="linebreak"></span>
<span class="line">vince domi et trinis maerentem funera lustris</span><span class="linebreak"></span>
<span class="line">Ausoniam purga bello. tum tende remotos</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>in Garamantas iter Nasamoniacosque triumphos</span><span class="linebreak"></span>
<span class="line">molire; angustae prohibent nunc talia coepta</span><span class="linebreak"></span>
<span class="line">res Italae. pater ille tuus, qui nomina vestrae</span><span class="linebreak"></span>
<span class="line">addidit haud segnis genti, cum consul Hiberi</span><span class="linebreak"></span>
<span class="line">tenderet ad ripas, revocato milite primus</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>descendenti avide superatis Alpibus ultro</span><span class="linebreak"></span>
<span class="line">opposuit sese Hannibali. tu consul abire</span><span class="linebreak"></span>
</p></section><notes></notes></section>