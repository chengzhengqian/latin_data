<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">535</span><span class="br"></span>et tandem propius sperans ingentia, Poenus</span><span class="linebreak"></span>
<span class="line">quadrupedi citus imponit velocia membra</span><span class="linebreak"></span>
<span class="line">et iacit adversam properati turbinis hastam.</span><span class="linebreak"></span>
<span class="line">dat terga et campo fugiens volat ales imago</span><span class="linebreak"></span>
<span class="line">tramittitque acies. tum vero, ut victor et alti</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>iam compos voti, ferrata calce cruentat</span><span class="linebreak"></span>
<span class="line">cornipedem et largas Poenus quatit asper habenas:</span><span class="linebreak"></span>
<span class="line">“quo fugis, oblitus nostris te cedere regnis?</span><span class="linebreak"></span>
<span class="line">nulla tibi Libyca latebra est, o Scipio, terra.”</span><span class="linebreak"></span>
<span class="line">haec ait et stricto sequitur mucrone volantem,</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>donec longinquo frustratum duxit in arva</span><span class="linebreak"></span>
<span class="line">diversa spatio procul a certamine pugnae.</span><span class="linebreak"></span>
<span class="line">tum fallax subito simulacrum in nubila cessit.</span><span class="linebreak"></span>
<span class="line">fulmineus ductor: “quisnam se numine caeco</span><span class="linebreak"></span>
<span class="line">composuit nobis,” inquit, “deus? aut latet idem</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>cur monstro? tantumne obstat mea gloria divis?</span><span class="linebreak"></span>
<span class="line">sed non avelles umquam, quicumque secundus</span><span class="linebreak"></span>
<span class="line">caelicolum stas Ausoniae, non artibus hostem</span><span class="linebreak"></span>
<span class="line">eripies verum nobis.” frena inde citati</span><span class="linebreak"></span>
<span class="line">convertit furibundus equi campumque petebat,</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>cum subito occultae pestis collapsa tremore</span><span class="linebreak"></span>
<span class="line">cornipedis moles ruit atque efflavit anhelo</span><span class="linebreak"></span>
<span class="line">pectore Iunonis curis in nubila vitam.</span><span class="linebreak"></span>
<span class="line">tum vero impatiens “vestra est haec altera, vestra</span><span class="linebreak"></span>
<span class="line">fraus,” inquit, “superi; non fallitis. aequore mersum</span><span class="linebreak"></span>
<span class="line">texissent scopuli, pelagusque hausisset et undae!</span><span class="linebreak"></span>
<span class="line"><span class="br"></span><span class="lineNumber">561</span><span class="br"></span>anne huic servabar leto? mea signa secuti,</span><span class="linebreak"></span>
<span class="line">quis pugnae auspicium dedimus, caeduntur; et absens</span><span class="linebreak"></span>
</p></section><notes></notes></section>