<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">talia dum memorat, medios ablatus in hostes,</span><span class="linebreak"></span>
<span class="line">ut nova conspecti fulserunt consulis arma,</span><span class="linebreak"></span>
<span class="line">hastam praepropero nisu iacit. illa per oras</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>aerati clipei et loricae tegmina summo</span><span class="linebreak"></span>
<span class="line">incidit haud felix umero parceque petitum</span><span class="linebreak"></span>
<span class="line">perstrinxit corpus nec multo tincta cruore,</span><span class="linebreak"></span>
<span class="line">vana sed optanti promisit gaudia Poeno.</span><span class="linebreak"></span></p>
<p class="lineGroup">
<span class="line indent1">Turbati Rutuli, confusaque pectora visu</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>terrifico. tunc increpitans conamina consul:</span><span class="linebreak"></span>
<span class="line">“femineis laesum vana inter cornua corpus</span><span class="linebreak"></span>
<span class="line">unguibus, aut palmis credas puerilibus ictum.</span><span class="linebreak"></span>
<span class="line">ite, docete, viri, Romanae vulnera suerint</span><span class="linebreak"></span>
<span class="line">quanta afferre manus.” tum vero effunditur ingens</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>telorum vis, et densa sol vincitur umbra.</span><span class="linebreak"></span>
<span class="line">iamque per extentos alterna strage virorum</span><span class="linebreak"></span>
<span class="line">corpora fusa iacent campos, demersaque in undam</span><span class="linebreak"></span>
<span class="line">iunxerunt cumulo crescente cadavera ripas.</span><span class="linebreak"></span>
<span class="line">ut, cum venatu saltus exercet opacos</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>Dictynna et laetae praebet spectacula matri,</span><span class="linebreak"></span>
<span class="line">aut Cynthi nemora excutiens aut Maenala lustrans,</span><span class="linebreak"></span>
<span class="line">omnis Naiadum plenis comitata pharetris</span><span class="linebreak"></span>
<span class="line">turba ruit, striduntque sagittiferi goryti.</span><span class="linebreak"></span>
<span class="line">tum per saxa ferae perque ipsa cubilia fusae,</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>per valles fluviosque atque antra virentia musco</span><span class="linebreak"></span>
<span class="line">multa strage iacent. exultat vertice montis</span><span class="linebreak"></span>
<span class="line">gratam perlustrans oculis Latonia praedam.</span><span class="linebreak"></span></p>
<p class="lineGroup">
<span class="line indent1">Audito ante alios senioris vulnere, rumpit</span><span class="linebreak"></span>
<span class="line">per medios Nero saevus iter, visaque virorum</span><span class="linebreak"></span>
</p></section><notes></notes></section>