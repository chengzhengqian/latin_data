<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">95</span><span class="br"></span>te citat ac nostris aequat iam purpura Brutis?</span><span class="linebreak"></span>
<span class="line">i, demens, i, quo tendis; tibi perfida fasces</span><span class="linebreak"></span>
<span class="line">det Carthago suos.” medio fervore loquentis,</span><span class="linebreak"></span>
<span class="line">impatiens ultra gemitu cohibere furorem,</span><span class="linebreak"></span>
<span class="line">fulminea torvum exclamat Marcellus ab ira:</span><span class="linebreak"></span>
<span class="line">“quae tandem et quam lenta tenet patientia mentem,</span><span class="linebreak"></span>
<span class="line"><span class="br"></span><span class="lineNumber">101</span><span class="br"></span>o confuse nimis Gradivi turbine Varro,</span><span class="linebreak"></span>
<span class="line">ut perferre queas furibunda insomnia consul?</span><span class="linebreak"></span>
<span class="line">nonne exturbatos iam dudum limine templi</span><span class="linebreak"></span>
<span class="line">praecipites agis ad portas, et discere cogis</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>semiviros, quod sit nostro de more creati</span><span class="linebreak"></span>
<span class="line">consulis imperium? non umquam sobria pubes</span><span class="linebreak"></span>
<span class="line">et peritura brevi, moneo, ocius urbe facesse.</span><span class="linebreak"></span>
<span class="line">muros ante tuos, ut par est, debita ductor</span><span class="linebreak"></span>
<span class="line">armatus responsa dabit.” consurgere cuncti</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>hinc pariter magnoque viros clamore premebant.</span><span class="linebreak"></span>
<span class="line">necnon et foribus propere Campana iuventus</span><span class="linebreak"></span>
<span class="line">extulit ipsa gradum, tantaeque dolore repulsae</span><span class="linebreak"></span>
<span class="line">concitus, Hannibalem volvebat Virrius ore.</span><span class="linebreak"></span>
<span class="line">Fulvius (huic nam spondebant praesagia mentis</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>venturum decus, et Capuae pereuntis imago</span><span class="linebreak"></span>
<span class="line">iam tum erat ante oculos): “non si Carthaginis,”</span><span class="linebreak"></span>
<span class="line">inquit, “ductorem vestris devinctum colla catenis</span><span class="linebreak"></span>
<span class="line">Romam victor agis, posthac intrare Quirini</span><span class="linebreak"></span>
<span class="line">sacratas dabitur sedes: tende ocius, oro,</span><span class="linebreak"></span>
<span class="line">quo mens aegra vocat.” referunt haec inde citati</span><span class="linebreak"></span>
<span class="line"><span class="br"></span><span class="lineNumber">121</span><span class="br"></span>mixta minis et torva trucis responsa senatus.</span><span class="linebreak"></span></p>
</section><notes></notes></section>