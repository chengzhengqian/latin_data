<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">arduus: effusas lenis per colla, per armos</span><span class="linebreak"></span>
<span class="line">ventilat aura iubas; tum, mollia crura superbi</span><span class="linebreak"></span>
<span class="line">attollens gressus, magno clamore triumphat.</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>par donum solido argento caelata bipennis</span><span class="linebreak"></span>
<span class="line">omnibus, at vario distantia cetera honore.</span><span class="linebreak"></span>
<span class="line">primus equum volucrem, Massyli munera regis</span><span class="linebreak"></span>
<span class="line">haud spernenda, tulit; tulit hinc virtute secundus</span><span class="linebreak"></span>
<span class="line">e Tyria, quae multa iacet, duo pocula, praeda,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>aurifero perfusa Tago. villosa leonis</span><span class="linebreak"></span>
<span class="line">terga feri et cristis horrens Sidonia cassis</span><span class="linebreak"></span>
<span class="line">tertius inde honor est; postremo munere Atlantem,</span><span class="linebreak"></span>
<span class="line">quamvis perfracto senior subsederat axe,</span><span class="linebreak"></span>
<span class="line">accitum donat ductor, miseratus et aevum</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>et sortem casus; famulus florente iuventa</span><span class="linebreak"></span>
<span class="line">huic datur, adiuncto gentilis honore galeri.</span><span class="linebreak"></span></p>
<p class="lineGroup">
<span class="line indent1">His actis ductor laeta ad certamina plantae</span><span class="linebreak"></span>
<span class="line">invitat positisque accendit pectora donis:</span><span class="linebreak"></span>
<span class="line">“hanc primus galeam (hac acies terrebat Hiberas</span><span class="linebreak"></span>
<span class="line">Hasdrubal), hunc ensem, cui proxima gloria cursus,</span><span class="linebreak"></span>
<span class="line"><span class="br"></span><span class="lineNumber">461</span><span class="br"></span>accipiet; caeso pater hunc detraxit Hyempsae.</span><span class="linebreak"></span>
<span class="line">tertius extremam tauro solabere palmam.</span><span class="linebreak"></span>
<span class="line">cetera contenti discedent turba duobus</span><span class="linebreak"></span>
<span class="line">quisque ferox iaculis, quae dat gentile metallum.”</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">465</span><span class="br"></span>Fulgentes pueri Tartessos et Hesperos ora</span><span class="linebreak"></span>
<span class="line">ostendere simul vulgi clamore secundo.</span><span class="linebreak"></span>
<span class="line">hos Tyria misere domo patria inclita Gades.</span><span class="linebreak"></span>
<span class="line">mox subit, aspersus prima lanugine malas,</span><span class="linebreak"></span>
</p></section><notes></notes></section>