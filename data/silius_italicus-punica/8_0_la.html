<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">160</span><span class="br"></span>primus inire manus, postremus ponere Martem;</span><span class="linebreak"></span>
<span class="line">cum rapidum effusis ageret sublimis habenis</span><span class="linebreak"></span>
<span class="line">quadrupedem, non ense virum, non eminus hasta</span><span class="linebreak"></span>
<span class="line">sistere erat; volitabat ovans aciesque per ambas</span><span class="linebreak"></span>
<span class="line">iam Tagus auratis agnoscebatur in armis.</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>quem postquam diro suspensum robore vidit</span><span class="linebreak"></span>
<span class="line">deformem leti famulus, clam corripit ensem</span><span class="linebreak"></span>
<span class="line">dilectum domino pernixque irrumpit in aulam</span><span class="linebreak"></span>
<span class="line">atque immite ferit geminato vulnere pectus.</span><span class="linebreak"></span>
<span class="line">at Poeni, succensa ira turbataque luctu</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>et saevis gens laeta, ruunt tormentaque portant.</span><span class="linebreak"></span>
<span class="line">non ignes candensque chalybs, non verbera passim</span><span class="linebreak"></span>
<span class="line">ictibus innumeris lacerum scindentia corpus,</span><span class="linebreak"></span>
<span class="line">carnificaeve manus penitusve infusa medullis</span><span class="linebreak"></span>
<span class="line">pestis et in medio lucentes vulnere flammae</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>cessavere; ferum visu dictuque, per artem</span><span class="linebreak"></span>
<span class="line">saevitiae extenti, quantum tormenta iubebant,</span><span class="linebreak"></span>
<span class="line">creverunt artus, atque, omni sanguine rupto,</span><span class="linebreak"></span>
<span class="line">ossa liquefactis fumarunt fervida membris.</span><span class="linebreak"></span>
<span class="line">mens intacta manet; superat ridetque dolores,</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>spectanti similis, fessosque labore ministros</span><span class="linebreak"></span>
<span class="line">increpitat dominique crucem clamore reposcit.</span><span class="linebreak"></span></p>
<p class="lineGroup"><span class="line indent1">Haec inter spretae miseranda piacula poenae</span><span class="linebreak"></span>
<span class="line">erepto trepidus ductore exercitus una</span><span class="linebreak"></span>
<span class="line">Hannibalem voce atque alacri certamine poscit.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>hinc studia accendit patriae virtutis imago,</span><span class="linebreak"></span>
<span class="line">hinc fama in populos iurati didita belli,</span><span class="linebreak"></span>
</p></section><notes></notes></section>