<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">490</span><span class="br"></span>rex, Arethusa, tuus, defendere nescia morti</span><span class="linebreak"></span>
<span class="line">dedecus et mentem nimio mutata pavore,</span><span class="linebreak"></span>
<span class="line">certatim sese tulit ascendensque vicissim</span><span class="linebreak"></span>
<span class="line">pressit nutantes incerto pondere ramos.</span><span class="linebreak"></span>
<span class="line">mox alius super atque alius consistere tuto</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>dum certant, pars excussi (nam fragmine putri</span><span class="linebreak"></span>
<span class="line">ramorum et senio male fida fefellerat arbor)</span><span class="linebreak"></span>
<span class="line">pars trepidi celso inter tela cacumine pendent.</span><span class="linebreak"></span>
<span class="line">turbatos una properans consumere peste,</span><span class="linebreak"></span>
<span class="line">corripit aeratam iam dudum in bella bipennem,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>deposito clipeo mutatus tela, Sychaeus.</span><span class="linebreak"></span>
<span class="line">incumbunt sociae dextrae, magnoque fragore</span><span class="linebreak"></span>
<span class="line">pulsa gemit, crebris succumbens ictibus, arbos.</span><span class="linebreak"></span>
<span class="line">fluctuat infelix concusso stipite turba,</span><span class="linebreak"></span>
<span class="line">ceu Zephyrus quatit antiquos ubi flamine lucos,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>fronde super tremuli vix tota cacuminis haerens</span><span class="linebreak"></span>
<span class="line">iactatur, nido pariter nutante, volucris.</span><span class="linebreak"></span>
<span class="line">procubuit tandem multa devicta securi</span><span class="linebreak"></span>
<span class="line">suffugium infelix miseris et inhospita quercus</span><span class="linebreak"></span>
<span class="line">elisitque virum spatiosa membra ruina.</span><span class="linebreak"></span>
<span class="line indent1"><span class="br"></span><span class="lineNumber">510</span><span class="br"></span>Inde aliae cladum facies. contermina caedis</span><span class="linebreak"></span>
<span class="line">collucet rapidoque involvitur aesculus igni.</span><span class="linebreak"></span>
<span class="line">iamque inter frondes, arenti robore gliscens</span><span class="linebreak"></span>
<span class="line">verticibus saevis, torquet Vulcanus anhelos</span><span class="linebreak"></span>
<span class="line">cum fervore globos flammarum et culmina torret.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>nec tela interea cessant. semusta gementum</span><span class="linebreak"></span>
<span class="line">atque amplexa cadunt ardentes corpora ramos.</span><span class="linebreak"></span></p>
<p class="lineGroup"><span class="line indent1">Haec inter miseranda virum certamina consul</span><span class="linebreak"></span>
<span class="line">ecce aderat, volvens iram exitiumque Sychaeo.</span><span class="linebreak"></span>
<span class="line">at iuvenis dubio tantae discrimine pugnae</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>occupat eventum telo tentare priorem;</span><span class="linebreak"></span>
</p></section><notes></notes></section>