<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">flammabant vulgum geniti Carthagine fratres,</span><span class="linebreak"></span>
<span class="line">Poeni matre genus; sed quos, sub crimine pulsus</span><span class="linebreak"></span>
<span class="line">urbe Syracosia, Libycis eduxerat oris</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>Trinacrius genitor, geminaque a stirpe parentum</span><span class="linebreak"></span>
<span class="line">astus miscebant Tyrios levitate Sicana.</span><span class="linebreak"></span></p>
<p class="lineGroup"><span class="line indent1">Quae cernens ductor, postquam immedicabile visa</span><span class="linebreak"></span>
<span class="line">seditio, atque ultro bellum surgebat ab hoste,</span><span class="linebreak"></span>
<span class="line">testatus divos Siculorum amnesque lacusque</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>et fontes, Arethusa, tuos, ad bella vocari</span><span class="linebreak"></span>
<span class="line">invitum; quae sponte diu non sumpserit, hostem</span><span class="linebreak"></span>
<span class="line">induere arma sibi: telorum turbine vasto</span><span class="linebreak"></span>
<span class="line">aggreditur muros atque armis intonat urbi.</span><span class="linebreak"></span>
<span class="line">par omnes simul ira rapit; certantque ruuntque.</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>turris, multiplici surgens ad sidera tecto,</span><span class="linebreak"></span>
<span class="line">exibat, tabulata decem cui crescere Graius</span><span class="linebreak"></span>
<span class="line">fecerat et multas nemorum consumpserat umbras.</span><span class="linebreak"></span>
<span class="line">armatam hinc igni pinum et devolvere saxa</span><span class="linebreak"></span>
<span class="line">certabant calidaeque picis diffundere pestem.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>huic procul ardentem iaculatus lampada Cimber</span><span class="linebreak"></span>
<span class="line">conicit et lateri telum exitiabile figit.</span><span class="linebreak"></span>
<span class="line">pascitur adiutus Vulcanus turbine venti,</span><span class="linebreak"></span>
<span class="line">gliscentemque trahens turris per viscera labem</span><span class="linebreak"></span>
<span class="line">perque altam molem et totiens nascentia tecta,</span><span class="linebreak"></span>
<span class="line">scandit ovans rapidusque vorat crepitantia flammis</span><span class="linebreak"></span>
<span class="line"><span class="br"></span><span class="lineNumber">311</span><span class="br"></span>robora et, ingenti simul exundante vapore</span><span class="linebreak"></span>
<span class="line">ad caelum, victor nutantia culmina lambit.</span><span class="linebreak"></span>
<span class="line">implentur fumo et nebula caliginis atrae,</span><span class="linebreak"></span>
<span class="line">nec cuiquam evasisse datur; ceu fulminis ictu</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>correptae rapido in cineres abiere ruinae.</span><span class="linebreak"></span>
</p>
</section><notes></notes></section>