<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">230</span><span class="br"></span>pascit ebur, vel qui miro candoris honore</span><span class="linebreak"></span>
<span class="line">lucet in aure lapis rubris advectus ab undis).</span><span class="linebreak"></span>
<span class="line">quem postquam egregium cristis et casside nota</span><span class="linebreak"></span>
<span class="line">fulgentem extremo Pedianus in agmine vidit,</span><span class="linebreak"></span>
<span class="line">ceu subita ante oculos Pauli emersisset imago</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>sedibus infernis amissaque posceret arma,</span><span class="linebreak"></span>
<span class="line">invadit frendens: “tune, ignavissime, sacri</span><span class="linebreak"></span>
<span class="line">portabis capitis, quae non sine crimine vester</span><span class="linebreak"></span>
<span class="line">invidiaque deum gestaret tegmina ductor?</span><span class="linebreak"></span>
<span class="line">en Paulus.” vocat inde viri ad spectacula manes</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>et fugientis agit costis penetrabile telum.</span><span class="linebreak"></span>
<span class="line">tum, delapsus equo, galeam atque insignia magni</span><span class="linebreak"></span>
<span class="line">consulis abrumpit dextra spoliatque videntem.</span><span class="linebreak"></span>
<span class="line">solvitur omne decus leto, niveosque per artus</span><span class="linebreak"></span>
<span class="line">it Stygius color et formae populatur honores.</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>ambrosiae cecidere comae, violataque cervix</span><span class="linebreak"></span>
<span class="line">marmoreum in iugulum collo labente recumbit.</span><span class="linebreak"></span>
<span class="line">haud secus Oceano rediens Cythereius ignis,</span><span class="linebreak"></span>
<span class="line">cum sese Veneri iactat splendore refecto,</span><span class="linebreak"></span>
<span class="line">si subita invadat nubes, hebetatur et atris</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>decrescens tenebris languentia lumina condit.</span><span class="linebreak"></span>
<span class="line">ipse etiam rapta Pedianus casside nudos</span><span class="linebreak"></span>
<span class="line">attonitus stupet ad vultus irasque coercet.</span><span class="linebreak"></span></p>
<p class="lineGroup">
<span class="line indent1">Tum, galeam magno socium clamore reportans,</span><span class="linebreak"></span>
<span class="line">immitem quatiebat equum, spumantia saevo</span><span class="linebreak"></span>
<span class="line"><span class="br"></span><span class="lineNumber"> 255</span><span class="br"></span>frena cruentantem morsu. cui turbidus armis</span><span class="linebreak"></span>
<span class="line">obvia Marcellus rapido tulit ora tumultu</span><span class="linebreak"></span>
<span class="line">agnoscensque decus: “macte o virtutis avitae,</span><span class="linebreak"></span>
<span class="line">macte Antenoride! nunc,” inquit, “rapta petamus,</span><span class="linebreak"></span>
<span class="line">quod superest, Libyci ductoris tegmina”—et ardens</span><span class="linebreak"></span>
</p></section><notes></notes></section>