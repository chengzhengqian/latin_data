<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">cessurum, aut Ledae rediturum nomen Amyclas.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>quippe deis visum, ne cui perrumpere detur,</span><span class="linebreak"></span>
<span class="line">effigies ea quas umquam possederit, urbes.</span><span class="linebreak"></span>
<span class="line">tum meus adiuncto monstratam evadit in arcem</span><span class="linebreak"></span>
<span class="line">Tydides Ithaco et, dextra amolitus in ipso</span><span class="linebreak"></span>
<span class="line">custodes aditu templi, caeleste reportat</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Palladium ac nostris aperit male Pergama fatis.</span><span class="linebreak"></span>
<span class="line">nam postquam Oenotris fundavit finibus urbem,</span><span class="linebreak"></span>
<span class="line">aeger delicti, Phrygium placare colendo</span><span class="linebreak"></span>
<span class="line">numen et Iliacos parat exorare penates.</span><span class="linebreak"></span>
<span class="line">ingens iam templum celsa surgebat in arce,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Laomedonteae sedes ingrata Minervae,</span><span class="linebreak"></span>
<span class="line">cum medios inter somnos altamque quietem</span><span class="linebreak"></span>
<span class="line">nec celata deam et minitans Tritonia virgo:</span><span class="linebreak"></span>
<span class="line">‘non haec, Tydide, tantae pro laudis honore</span><span class="linebreak"></span>
<span class="line">digna paras, non Garganus nec Daunia tellus</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>debentur nobis: quaere in Laurentibus arvis,</span><span class="linebreak"></span>
<span class="line">qui nunc prima locat melioris moenia Troiae.</span><span class="linebreak"></span>
<span class="line">huc vittas castumque refer penetrale parentum.’</span><span class="linebreak"></span>
<span class="line">quis trepidus monitis Saturnia regna capessit.</span><span class="linebreak"></span>
<span class="line">iam Phryx condebat Lavinia Pergama victor</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>armaque Laurenti figebat Troia luco.</span><span class="linebreak"></span>
<span class="line">verum ubi Tyrrheni perventum ad fluminis undas</span><span class="linebreak"></span>
<span class="line">castraque Tydides posuit fulgentia ripa,</span><span class="linebreak"></span>
<span class="line">Priamidae intremuere metu. tum, pignora pacis</span><span class="linebreak"></span>
<span class="line">praetendens dextra ramum canentis olivae,</span><span class="linebreak"></span>
</p></section><notes></notes></section>