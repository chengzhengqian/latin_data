<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">agnoscensque Marum: “fidei comes inclite magnae,</span><span class="linebreak"></span>
<span class="line">hunc certe mihi reddis,” ait. “leve vulnus? an alte</span><span class="linebreak"></span>
<span class="line"><span class="br"></span><span class="lineNumber">581</span><span class="br"></span>usque ad nostra ferus penetravit viscera mucro?</span><span class="linebreak"></span>
<span class="line">quicquid id est, dum non vinctum Carthago catenis</span><span class="linebreak"></span>
<span class="line">abripiat poenaeque instauret monstra paternae,</span><span class="linebreak"></span>
<span class="line">gratum est, o superi. quotiens heu, nate, petebam,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>ne patrias iras animosque in proelia ferres,</span><span class="linebreak"></span>
<span class="line">neu te belligeri stimularet in arma parentis</span><span class="linebreak"></span>
<span class="line">triste decus. nimium vivacis dura senectae</span><span class="linebreak"></span>
<span class="line">supplicia expendi. quaeso, iam parcite, si qua</span><span class="linebreak"></span>
<span class="line">numina pugnastis nobis.”</span><span class="linebreak"></span>
<span class="line indent14">At cladis acerbae</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>discussa ceu nube, patres conquirere fessis</span><span class="linebreak"></span>
<span class="line">iam rebus meditantur opem, atque ad munera belli</span><span class="linebreak"></span>
<span class="line">certatur, pulsusque timor graviore periclo.</span><span class="linebreak"></span>
<span class="line">maxima curarum, rectorem ponere castris,</span><span class="linebreak"></span>
<span class="line">cui Latium et moles rerum quassata recumbat,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>spectante occasum patria. Iovis illa ruenti</span><span class="linebreak"></span>
<span class="line">Ausoniae atque Italis tempus protendere regnis</span><span class="linebreak"></span>
<span class="line">cura fuit; nam Tyrrhenos Poenumque secundis</span><span class="linebreak"></span>
<span class="line">Albana surgens respexerat arce tumentem,</span><span class="linebreak"></span>
<span class="line">qui ferre in muros victricia signa parabat.</span><span class="linebreak"></span>
<span class="line">tum quassans caput: “haud umquam tibi Iupiter,”</span><span class="linebreak"></span>
<span class="line indent2">inquit,</span><span class="linebreak"></span>
<span class="line"><span class="br"></span><span class="lineNumber">601</span><span class="br"></span>“o iuvenis, dederit portas transcendere Romae</span><span class="linebreak"></span>
<span class="line">atque inferre pedem. Tyrrhenas sternere valles</span><span class="linebreak"></span>
<span class="line">caedibus, et ripas fluviorum exire Latino</span><span class="linebreak"></span>
<span class="line">sanguine fas fuerit: Tarpeium accedere collem</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>murisque aspirare veto.” quater inde coruscum</span><span class="linebreak"></span>
<span class="line">contorsit dextra fulmen, quo tota reluxit</span><span class="linebreak"></span>
</p></section><notes></notes></section>