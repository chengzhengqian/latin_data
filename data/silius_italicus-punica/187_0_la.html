<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">signa iugis locat et specula sublimis ab alta</span><span class="linebreak"></span>
<span class="line">non Romana minus servat, quam Punica castra.</span><span class="linebreak"></span>
<span class="line">nec mora; disiecto Minuci vecordia vallo</span><span class="linebreak"></span>
<span class="line">perdendi simul et pereundi ardebat amore.</span><span class="linebreak"></span></p>
<p class="lineGroup"><span class="line indent1">Quem postquam rapidum vidit procedere castris</span><span class="linebreak"></span>
<span class="line"><span class="br"></span><span class="lineNumber">526</span><span class="br"></span>hinc Libys, hinc Fabius, simul accendere sagaces</span><span class="linebreak"></span>
<span class="line">in subitum curas. propere capere arma maniplis</span><span class="linebreak"></span>
<span class="line">edicit vallique tenet munimine turmas</span><span class="linebreak"></span>
<span class="line">Ausonius; torquet totas in proelia vires</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Poenorum ductor propellitque agmina voce:</span><span class="linebreak"></span>
<span class="line">“um dictator abest, rape, miles, tempora pugnae.</span><span class="linebreak"></span>
<span class="line">non sperata diu plano certamina campo</span><span class="linebreak"></span>
<span class="line">offert ecce deus. quoniam data copia, longum</span><span class="linebreak"></span>
<span class="line">detergete situm ferro multoque cruore</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>exsatiate, viri, plenos rubiginis enses.”</span><span class="linebreak"></span></p>
<p class="lineGroup"><span class="line indent1">Atque ea Cunctator pensabat ab aggere valli,</span><span class="linebreak"></span>
<span class="line">perlustrans campos oculis, tantoque periclo</span><span class="linebreak"></span>
<span class="line">discere, quinam esset Fabius, te, Roma, dolebat.</span><span class="linebreak"></span>
<span class="line">cui natus, iuncta arma ferens: “abit improbus,”</span><span class="linebreak"></span>
<span class="line indent2">inquit,</span><span class="linebreak"></span>
<span class="line">“quas dignum est, poenas; qui per suffragia caeca</span><span class="linebreak"></span>
<span class="line"><span class="br"></span><span class="lineNumber">541</span><span class="br"></span>invasit nostros haec ad discrimina fasces.</span><span class="linebreak"></span>
<span class="line">insanae spectate tribus! pro lubrica rostra</span><span class="linebreak"></span>
<span class="line">et vanis fora laeta viris! nunc munera Martis</span><span class="linebreak"></span>
<span class="line">aequent imperio et solem concedere nocti</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>sciscant imbelles: magna mercede piabunt</span><span class="linebreak"></span>
<span class="line">erroris rabiem et nostrum violasse parentem.”</span><span class="linebreak"></span>
<span class="line">tum senior, quatiens hastam lacrimisque coortis:</span><span class="linebreak"></span>
</p></section><notes></notes></section>