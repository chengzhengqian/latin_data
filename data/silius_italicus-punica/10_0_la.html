<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">215</span><span class="br"></span>hic passim exultant Numidae, gens inscia freni,</span><span class="linebreak"></span>
<span class="line">quis inter geminas per ludum mobilis aures</span><span class="linebreak"></span>
<span class="line">quadrupedem flectit non cedens virga lupatis.</span><span class="linebreak"></span>
<span class="line">altrix bellorum bellatorumque virorum</span><span class="linebreak"></span>
<span class="line">tellus, nec fidens nudo sine fraudibus ensi.</span><span class="linebreak"></span>
<span class="line indent1"><span class="br"></span><span class="lineNumber">220</span><span class="br"></span>Altera complebant Hispanae castra cohortes,</span><span class="linebreak"></span>
<span class="line">auxilia Europae genitoris parta tropaeis.</span><span class="linebreak"></span>
<span class="line">Martius hinc campos sonipes hinnitibus implet,</span><span class="linebreak"></span>
<span class="line">hinc iuga cornipedes erecti bellica raptant;</span><span class="linebreak"></span>
<span class="line">non Eleus eat campo ferventior axis.</span><span class="linebreak"></span>
<span class="line">prodiga gens animae et properare facillima mortem.</span><span class="linebreak"></span>
<span class="line"><span class="br"></span><span class="lineNumber">226</span><span class="br"></span>namque ubi transcendit florentes viribus annos,</span><span class="linebreak"></span>
<span class="line">impatiens aevi spernit novisse senectam,</span><span class="linebreak"></span>
<span class="line">et fati modus in dextra est. his omne metallum:</span><span class="linebreak"></span>
<span class="line">electri gemino pallent de semine venae,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>atque atros chalybis fetus humus horrida nutrit.</span><span class="linebreak"></span>
<span class="line">sed scelerum causas operit deus: Astur avarus</span><span class="linebreak"></span>
<span class="line">visceribus lacerae telluris mergitur imis</span><span class="linebreak"></span>
<span class="line">et redit infelix effosso concolor auro.</span><span class="linebreak"></span>
<span class="line">hinc certant, Pactole, tibi Duriusque Tagusque,</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>quique super Gravios lucentes volvit harenas,</span><span class="linebreak"></span>
<span class="line">infernae populis referens oblivia Lethes.</span><span class="linebreak"></span>
<span class="line">nec Cereri terra indocilis nec inhospita Baccho,</span><span class="linebreak"></span>
<span class="line">nullaque Palladia sese magis arbore tollit.</span><span class="linebreak"></span></p>
</section><notes></notes></section>