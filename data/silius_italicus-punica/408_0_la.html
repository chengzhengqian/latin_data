<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">590</span><span class="br"></span>servitio eripiat divosque evadat iniquos.</span><span class="linebreak"></span>
<span class="line">hos inter gemitus obscuro noctis opacae</span><span class="linebreak"></span>
<span class="line">succedit castris Nero, quae coniuncta feroci</span><span class="linebreak"></span>
<span class="line">Livius Hasdrubali vallo custode tenebat.</span><span class="linebreak"></span>
<span class="line">belliger is quondam scitusque accendere Martem</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>floruerat primo clarus pugnator in aevo.</span><span class="linebreak"></span>
<span class="line">mox falso laesus non aequi crimine vulgi,</span><span class="linebreak"></span>
<span class="line">secretis ruris tristes absconderat annos.</span><span class="linebreak"></span>
<span class="line">sed, postquam gravior moles terrorque periclo</span><span class="linebreak"></span>
<span class="line">poscebat propiore virum, revocatus ad arma</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>tot caesis ducibus, patriae donaverat iram.</span><span class="linebreak"></span></p>
<p class="lineGroup">
<span class="line indent1">At non Hasdrubalem fraudes latuere recentum</span><span class="linebreak"></span>
<span class="line">armorum, quamquam tenebris Nox texerat astus.</span><span class="linebreak"></span>
<span class="line">pulveris in clipeis vestigia visa movebant</span><span class="linebreak"></span>
<span class="line">et, properi signum accursus, sonipesque virique</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>substricti corpus, bis claro bucina signo</span><span class="linebreak"></span>
<span class="line">praeterea gemino prodebat iuncta magistro</span><span class="linebreak"></span>
<span class="line">castra regi. verum, fratri si vita supersit,</span><span class="linebreak"></span>
<span class="line">qui tandem licitum socias coniungere vires</span><span class="linebreak"></span>
<span class="line">consulibus? sed enim solum, dum vera patescant,</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>cunctandi restare dolum Martemque trahendi.</span><span class="linebreak"></span>
<span class="line">nec consulta fugae segni formidine differt.</span><span class="linebreak"></span></p>
<p class="lineGroup">
<span class="line indent1">Nox, somni genetrix, mortalia pectora curis</span><span class="linebreak"></span>
<span class="line">purgarat, tenebraeque horrenda silentia alebant:</span><span class="linebreak"></span>
<span class="line">erepit, suspensa ferens vestigia, castris</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>et muta elabi tacito iubet agmina passu.</span><span class="linebreak"></span>
<span class="line">illunem nacti per rura tacentia noctem</span><span class="linebreak"></span>
<span class="line">accelerant vitantque sonos; sed percita falli</span><span class="linebreak"></span>
</p></section><notes></notes></section>