<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">at clipeus circa loricaque et ensis et arcus</span><span class="linebreak"></span>
<span class="line">et telum Baliare simul tellure quiescunt.</span><span class="linebreak"></span>
<span class="line">iuxta lecta manus, iuvenes in Marte probati;</span><span class="linebreak"></span>
<span class="line">et sonipes strato carpebat gramina dorso.</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>ut pepulere levem intrantis vestigia somnum:</span><span class="linebreak"></span>
<span class="line">“heus!” inquit pariterque manus ad tela ferebat,</span><span class="linebreak"></span>
<span class="line">“quae te cura vigil fessum, germane, fatigat?”</span><span class="linebreak"></span>
<span class="line">ac iam constiterat sociosque in caespite fusos</span><span class="linebreak"></span>
<span class="line">incussa revocat castrorum ad munera planta,</span><span class="linebreak"></span>
<span class="line">cum Libyae ductor: “Fabius me noctibus aegris,</span><span class="linebreak"></span>
<span class="line"><span class="br"></span><span class="lineNumber">306</span><span class="br"></span>in curas Fabius nos excitat; illa senectus,</span><span class="linebreak"></span>
<span class="line">heu fatis quae sola meis currentibus obstat!</span><span class="linebreak"></span>
<span class="line">cernis, ut armata circumfundare corona,</span><span class="linebreak"></span>
<span class="line">et vallet clausos collectus miles in orbem.</span><span class="linebreak"></span>
<span class="line">verum, age, nunc quoniam res artae, percipe porro</span><span class="linebreak"></span>
<span class="line"><span class="br"></span><span class="lineNumber">311</span><span class="br"></span>quae meditata mihi. latos correpta per agros</span><span class="linebreak"></span>
<span class="line">armenta assueto belli de more secuntur.</span><span class="linebreak"></span>
<span class="line">cornibus arentes edicam innectere ramos</span><span class="linebreak"></span>
<span class="line">sarmentique leves fronti religare maniplos,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>admotus cum fervorem disperserit ignis,</span><span class="linebreak"></span>
<span class="line">ut passim exultent stimulante dolore iuvenci</span><span class="linebreak"></span>
<span class="line">et vaga per colles cervice incendia iactent.</span><span class="linebreak"></span>
<span class="line">tum terrore novo trepidus laxabit iniquas</span><span class="linebreak"></span>
<span class="line">custos excubias maioraque nocte timebit.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>si cordi consulta (moras extrema recusant)</span><span class="linebreak"></span>
<span class="line">accingamur,” ait. gemino tentoria gressu</span><span class="linebreak"></span>
<span class="line">inde petunt. ingens clipeo cervice reposta</span><span class="linebreak"></span>
<span class="line">inter equos interque viros interque iacebat</span><span class="linebreak"></span>
<span class="line">capta manu spolia et rorantia caede Maraxes</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>ac dirum, in somno ceu bella capesseret, amens</span><span class="linebreak"></span>
<span class="line">clamorem tum forte dabat dextraque tremente</span><span class="linebreak"></span>
</p></section><notes></notes></section>