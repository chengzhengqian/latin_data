<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">inde, ubi collecti rapidam diffundere pestem</span><span class="linebreak"></span>
<span class="line">coeperunt ignes et se per pinguia magno</span><span class="linebreak"></span>
<span class="line">pabula ferre sono, clare exspatiantur in auras</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>et fumos volucri propellunt lumine flammae.</span><span class="linebreak"></span>
<span class="line">it totis inimica lues cum turbine castris,</span><span class="linebreak"></span>
<span class="line">atque alimenta vorat strepitu Vulcanus anhelo</span><span class="linebreak"></span>
<span class="line">arida, et ex omni manant incendia tecto.</span><span class="linebreak"></span>
<span class="line">sentitur plerisque prius quam cernitur ignis</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>excitis somno, multorumque ora vocantum</span><span class="linebreak"></span>
<span class="line">auxilium invadunt flammae. fluit undique victor</span><span class="linebreak"></span>
<span class="line">Mulciber et rapidis amplexibus arma virosque</span><span class="linebreak"></span>
<span class="line">corripit; exundat pestis, semustaque castra</span><span class="linebreak"></span>
<span class="line">albenti volitant per nubila summa favilla.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>ipsius ingenti regis tentoria saltu</span><span class="linebreak"></span>
<span class="line">lugubre increpitans late circumvolat ardor;</span><span class="linebreak"></span>
<span class="line">hausissetque virum, trepidus ni clade satelles</span><span class="linebreak"></span>
<span class="line">e somno ac stratis rapuisset multa precantem.</span><span class="linebreak"></span></p>
<p class="lineGroup">
<span class="line indent1">Verum ubi mox iuncto sociarant aggere vires</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Massylus Tyriusque duces, accitaque regno</span><span class="linebreak"></span>
<span class="line">lenierat pubes infaustae vulnera noctis,</span><span class="linebreak"></span>
<span class="line">ira pudorque dabant et coniux, tertius ignis,</span><span class="linebreak"></span>
<span class="line">immanes animos; afflataque barbarus ora</span><span class="linebreak"></span>
<span class="line">castrorum flammis et se velamine nullo</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>vix inter trepidas ereptum ex hoste catervas</span><span class="linebreak"></span>
<span class="line">frendebat minitans; sed enim non luce Syphacem</span><span class="linebreak"></span>
<span class="line">nec claro potuisse die nec sole tuente</span><span class="linebreak"></span>
<span class="line">a quoquam vinci. iactarat talia vecors,</span><span class="linebreak"></span>
<span class="line">sed iam claudebat flatus nec plura sinebat</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Atropos et tumidae properabat stamina linguae.</span><span class="linebreak"></span>
</p></section><notes></notes></section>