<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hic Varro et magnum Latia inter nomina Paulus</span><span class="linebreak"></span>
<span class="line">nomen, quis rerum ducibus permissa potestas,</span><span class="linebreak"></span>
<span class="line">vixdum depulsa nigrae caligine noctis,</span><span class="linebreak"></span>
<span class="line">invadunt campum et late fulgentibus armis</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>accendunt ultro lucem surgentis Eoi.</span><span class="linebreak"></span>
<span class="line">nos contra (nam germanum furor acer agebat</span><span class="linebreak"></span>
<span class="line">optatae pugnae) castris cita signa movemus.</span><span class="linebreak"></span>
<span class="line">intremit et tellus, et pulsus mugit Olympus.</span><span class="linebreak"></span>
<span class="line">hic fluvium et campos abscondit caede virorum</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>ductor, quo numquam maiorem ad bella tulerunt</span><span class="linebreak"></span>
<span class="line">rectorem terrae. vidi, cum turbine saevo</span><span class="linebreak"></span>
<span class="line">Ausonia et sonitu bellantis fusa per agros</span><span class="linebreak"></span>
<span class="line">uni terga daret. vidi, cum Varro citato</span><span class="linebreak"></span>
<span class="line">auferretur equo, proiectis degener armis.</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>quin et magnanimum, perfosso corpore telis,</span><span class="linebreak"></span>
<span class="line">strage super socium vidi te, Paule, cadentem.</span><span class="linebreak"></span>
<span class="line">Aegates ille et servilia foedera larga</span><span class="linebreak"></span>
<span class="line">ultus caede dies; non plus optasse liberet,</span><span class="linebreak"></span>
<span class="line">quam tum concessit dexter deus: altera iam lux</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>si talis redeat, populis sis omnibus una</span><span class="linebreak"></span>
<span class="line">tum, Carthago, caput terrasque colare per omnes.</span><span class="linebreak"></span>
<span class="line">testes hi stragis, quos signum illustre superbis</span><span class="linebreak"></span>
<span class="line">mos laeva gestare viris.” tum funditur ante</span><span class="linebreak"></span>
<span class="line">ora admirantum praefulgens anulus auro</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>datque fidem verbis haud parvo insignis acervo.</span><span class="linebreak"></span>
<span class="line">hinc iterum repetens, “restat nunc sedibus imis</span><span class="linebreak"></span>
<span class="line">vertenda atque aequanda solo iam subruta Roma.</span><span class="linebreak"></span>
<span class="line">annitamur,” ait, “vires refovete tot haustas</span><span class="linebreak"></span>
<span class="line">casibus, et pateant non parca aeraria dextris,</span><span class="linebreak"></span>
</p></section><notes></notes></section>