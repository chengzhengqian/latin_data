<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">605</span><span class="br"></span>huc, quicquid superest captis, clipeosque simulque</span><span class="linebreak"></span>
<span class="line">infaustos iaciunt enses et condita bello</span><span class="linebreak"></span>
<span class="line">effodiunt penitus terrae gaudentque superbi</span><span class="linebreak"></span>
<span class="line">victoris praedam flammis donare supremis.</span><span class="linebreak"></span></p>
<p class="lineGroup"><span class="line indent1">Quae postquam congesta videt feralis Erinnys,</span><span class="linebreak"></span>
<span class="line">lampada flammiferis tinctam Phlegethontis in undis</span><span class="linebreak"></span>
<span class="line"><span class="br"></span><span class="lineNumber">611</span><span class="br"></span>quassat et inferna superos caligine condit.</span><span class="linebreak"></span>
<span class="line">inde opus aggressi, toto quod nobile mundo</span><span class="linebreak"></span>
<span class="line">aeternum invictis infelix gloria servat.</span><span class="linebreak"></span>
<span class="line">princeps Tisiphone, lentum indignata parentem,</span><span class="linebreak"></span>
<span class="line">pressit ovans capulum cunctantemque impulit ensem</span><span class="linebreak"></span>
<span class="line"><span class="br"></span><span class="lineNumber">616</span><span class="br"></span>et dirum insonuit Stygio bis terque flagello.</span><span class="linebreak"></span>
<span class="line">invitas maculant cognato sanguine dextras</span><span class="linebreak"></span>
<span class="line">miranturque nefas aversa mente peractum</span><span class="linebreak"></span>
<span class="line">et facto sceleri illacrimant. hic, turbidus ira</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>et rabie cladum perpessaeque ultima vitae,</span><span class="linebreak"></span>
<span class="line">obliquos versat materna per ubera visus;</span><span class="linebreak"></span>
<span class="line">hic, raptam librans dilectae in colla securim</span><span class="linebreak"></span>
<span class="line">coniugis, increpitat sese mediumque furorem</span><span class="linebreak"></span>
<span class="line">proiecta damnat stupefactus membra bipenni.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>nec tamen evasisse datur; nam verbera Erinnys</span><span class="linebreak"></span>
<span class="line">incutit atque atros insibilat ore tumores.</span><span class="linebreak"></span>
<span class="line">sic thalami fugit omnis amor, dulcesque marito</span><span class="linebreak"></span>
<span class="line">effluxere tori, et subiere oblivia taedae.</span><span class="linebreak"></span>
<span class="line">ille iacit, totis connisus viribus, aegrum</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>in flammas corpus, densum qua turbine nigro</span><span class="linebreak"></span>
<span class="line">exundat fumum piceus caligine vertex.</span><span class="linebreak"></span></p>
</section><notes></notes></section>