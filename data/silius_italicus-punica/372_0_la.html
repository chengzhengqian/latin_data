<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup"><span class="line indent1">Par contra pelago miseris fortuna carinis.</span><span class="linebreak"></span>
<span class="line">namque ubi se propius tectis urbique tulere,</span><span class="linebreak"></span>
<span class="line">qua portus muris pacatas applicat undas,</span><span class="linebreak"></span>
<span class="line">improvisa novo pestis conterruit astu.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>trabs fabre teres atque, erasis undique nodis,</span><span class="linebreak"></span>
<span class="line">navali similis malo, praefixa gerebat</span><span class="linebreak"></span>
<span class="line">uncae tela manus; ea celso ex aggere muri</span><span class="linebreak"></span>
<span class="line">bellantes curvi rapiebat in aera ferri</span><span class="linebreak"></span>
<span class="line">unguibus et mediam revocata ferebat in urbem.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>nec solos vis illa viros, quin saepe triremem</span><span class="linebreak"></span>
<span class="line">belligerae rapuere trabes, cum desuper actum</span><span class="linebreak"></span>
<span class="line">incuterent puppi chalybem morsusque tenaces.</span><span class="linebreak"></span>
<span class="line">qui, simul affixo vicina in robora ferro</span><span class="linebreak"></span>
<span class="line">sustulerant sublime ratem, miserabile visu,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>per subitum rursus laxatis arte catenis</span><span class="linebreak"></span>
<span class="line">tanta praecipitem reddebant mole profundo,</span><span class="linebreak"></span>
<span class="line">ut totam haurirent undae cum milite puppem.</span><span class="linebreak"></span>
<span class="line">his super insidiis angusta foramina murus</span><span class="linebreak"></span>
<span class="line">arte cavata dabat, per quae clam fundere tela</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>tutum erat, opposito mittentibus aggere valli.</span><span class="linebreak"></span>
<span class="line">nec sine fraude labos, arta ne rursus eodem</span><span class="linebreak"></span>
<span class="line">spicula ab hoste via vicibus contorta redirent.</span><span class="linebreak"></span>
<span class="line">calliditas Graia atque astus pollentior armis</span><span class="linebreak"></span>
<span class="line">Marcellum tantasque minas terraque marique</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>arcebat; stabatque ingens ad moenia bellum.</span><span class="linebreak"></span></p>
<p class="lineGroup"><span class="line indent1">Vir fuit Isthmiacis decus immortale colonis,</span><span class="linebreak"></span>
<span class="line">ingenio facile ante alios telluris alumnos,</span><span class="linebreak"></span>
<span class="line">nudus opum, sed cui caelum terraeque paterent.</span><span class="linebreak"></span>
</p></section><notes></notes></section>