<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">430</span><span class="br"></span>coepta viri, ruptis foribus sese arduus infert.</span><span class="linebreak"></span>
<span class="line">tum, quatiens strictum cum voce ante ora paventum</span><span class="linebreak"></span>
<span class="line">mucronem: “Tarpeia, pater, qui templa secundam</span><span class="linebreak"></span>
<span class="line">incolis a caelo sedem, et Saturnia, nondum</span><span class="linebreak"></span>
<span class="line">Iliacis mutata malis, tuque aspera pectus</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>aegide Gorgoneos virgo succincta furores,</span><span class="linebreak"></span>
<span class="line">indigetesque dei, sponte en per numina vestra</span><span class="linebreak"></span>
<span class="line">perque caput, nullo levius mihi numine, patris</span><span class="linebreak"></span>
<span class="line">magnanimi iuro: numquam Lavinia regna</span><span class="linebreak"></span>
<span class="line">linquam nec linqui patiar, dum vita manebit.</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>ocius en testare deos, si moenia taedis</span><span class="linebreak"></span>
<span class="line">flagrabunt Libycis, nullas te ferre, Metelle,</span><span class="linebreak"></span>
<span class="line">ausurum in terras gressus. ni talia sancis,</span><span class="linebreak"></span>
<span class="line">quem tremis et cuius somnos formidine rumpis,</span><span class="linebreak"></span>
<span class="line">Hannibal hic armatus adest: moriere, nec ullo</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Poenorum melior parietur gloria caeso.”</span><span class="linebreak"></span>
<span class="line">his excussa incepta minis; iamque ordine iusso</span><span class="linebreak"></span>
<span class="line">obstringunt animas patriae dictataque iurant</span><span class="linebreak"></span>
<span class="line">sacramenta deis et purgant pectora culpa.</span><span class="linebreak"></span></p>
<p class="lineGroup">
<span class="line indent1">Atque ea dum Rutulis turbata mente geruntur,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>lustrabat campos et saevae tristia dextrae</span><span class="linebreak"></span>
<span class="line">facta recensebat, pertractans vulnera visu,</span><span class="linebreak"></span>
<span class="line">Hannibal et, magna circumstipante caterva,</span><span class="linebreak"></span>
<span class="line">dulcia praebebat trucibus spectacula Poenis.</span><span class="linebreak"></span>
<span class="line">quas strages inter, confossus pectora telis,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>seminecem extremo vitam exhalabat in auras</span><span class="linebreak"></span>
</p></section><notes></notes></section>