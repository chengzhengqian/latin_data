<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">tum Cyrenaeam fatis agitantibus urbem</span><span class="linebreak"></span>
<span class="line">devenio; hinc vestris pelagi vis appulit oris.”</span><span class="linebreak"></span></p>
<p class="lineGroup"><span class="line indent1">Motus erat placidumque animum mentemque</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>quietam</span><span class="linebreak"></span>
<span class="line">Troius in miseram rector susceperat Annam.</span><span class="linebreak"></span>
<span class="line">iamque omnes luctus omnesque e pectore curas</span><span class="linebreak"></span>
<span class="line">dispulerat, Phrygiis nec iam amplius advena tectis</span><span class="linebreak"></span>
<span class="line">illa videbatur. tacito nox atra sopore</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>cuncta per et terras et lati stagna profundi</span><span class="linebreak"></span>
<span class="line">condiderat, tristi cum Dido aegerrima vultu</span><span class="linebreak"></span>
<span class="line">has visa in somnis germanae effundere voces:</span><span class="linebreak"></span>
<span class="line">“his, soror, in tectis longae indulgere quieti,</span><span class="linebreak"></span>
<span class="line">heu nimium secura, potes? nec, quae tibi fraudes</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>tendantur, quae circumstent discrimina, cernis?</span><span class="linebreak"></span>
<span class="line">ac nondum nostro infaustos generique soloque</span><span class="linebreak"></span>
<span class="line">Laomedonteae noscis telluris alumnos?</span><span class="linebreak"></span>
<span class="line">dum caelum rapida stellas vertigine volvet,</span><span class="linebreak"></span>
<span class="line">lunaque fraterno lustrabit lumine terras,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>pax nulla Aeneadas inter Tyriosque manebit.</span><span class="linebreak"></span>
<span class="line">surge, age, iam tacitas suspecta Lavinia fraudes</span><span class="linebreak"></span>
<span class="line">molitur dirumque nefas sub corde volutat.</span><span class="linebreak"></span>
<span class="line">praeterea (ne falsa putes haec fingere somnum)</span><span class="linebreak"></span>
<span class="line">haud procul hinc parvo descendens fonte Numicus</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>labitur et leni per valles volvitur amne.</span><span class="linebreak"></span>
<span class="line">huc rapies, germana, viam tutosque receptus.</span><span class="linebreak"></span>
<span class="line">te sacra excipient hilares in flumina Nymphae,</span><span class="linebreak"></span>
<span class="line">aeternumque Italis numen celebrabere in oris.”</span><span class="linebreak"></span>
<span class="line">sic fata in tenuem Phoenissa evanuit auram.</span><span class="linebreak"></span>
<span class="line indent1"><span class="br"></span><span class="lineNumber">185</span><span class="br"></span>Anna novis somno excutitur perterrita visis,</span><span class="linebreak"></span>
<span class="line">itque timor totos gelido sudore per artus.</span><span class="linebreak"></span>
</p></section><notes></notes></section>