<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hinc virides ausis anni fervorque decorus</span><span class="linebreak"></span>
<span class="line">atque armata dolis mens et vis insita fandi.</span><span class="linebreak"></span></p>
<p class="lineGroup"><span class="line indent1">Primi ductorem Libyes clamore salutant,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>mox et Pyrenes populi et bellator Hiberus.</span><span class="linebreak"></span>
<span class="line">continuoque ferox oritur fiducia menti,</span><span class="linebreak"></span>
<span class="line">cessisse imperio tantum terraeque marisque.</span><span class="linebreak"></span>
<span class="line">Aeoliis candens austris et lampade Phoebi</span><span class="linebreak"></span>
<span class="line">aestifero Libye torretur subdita Cancro,</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>aut ingens Asiae latus, aut pars tertia terris.</span><span class="linebreak"></span>
<span class="line">terminus huic roseos amnis Lageus ad ortus</span><span class="linebreak"></span>
<span class="line">septeno impellens tumefactum gurgite pontum;</span><span class="linebreak"></span>
<span class="line">at qua diversas clementior aspicit Arctos,</span><span class="linebreak"></span>
<span class="line">Herculeo dirimente freto, diducta propinquis</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>Europes videt arva iugis; ultra obsidet aequor,</span><span class="linebreak"></span>
<span class="line">nec patitur nomen proferri longius Atlas,</span><span class="linebreak"></span>
<span class="line">Atlas subducto tracturus vertice caelum.</span><span class="linebreak"></span>
<span class="line">sidera nubiferum fulcit caput, aetheriasque</span><span class="linebreak"></span>
<span class="line">erigit aeternum compages ardua cervix.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>canet barba gelu, frontemque immanibus umbris</span><span class="linebreak"></span>
<span class="line">pinea silva premit; vastant cava tempora venti,</span><span class="linebreak"></span>
<span class="line">nimbosoque ruunt spumantia flumina rictu.</span><span class="linebreak"></span>
<span class="line">tum geminas laterum cautes maria alta fatigant,</span><span class="linebreak"></span>
<span class="line">atque ubi fessus equos Titan immersit anhelos,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>flammiferum condunt fumanti gurgite currum.</span><span class="linebreak"></span>
<span class="line">sed qua se campis squalentibus Africa tendit,</span><span class="linebreak"></span>
<span class="line">serpentum largo coquitur fecunda veneno;</span><span class="linebreak"></span>
<span class="line">felix qua pingues mitis plaga temperat agros,</span><span class="linebreak"></span>
<span class="line">nec Cerere Hennaea Phario nec victa colono.</span><span class="linebreak"></span>
</p></section><notes></notes></section>