<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nec procul est, quin iam manes umbrasque pavescat</span><span class="linebreak"></span>
<span class="line"><span class="br"></span><span class="lineNumber">336</span><span class="br"></span>Dardanias; tanta accumulat praeconia leto</span><span class="linebreak"></span>
<span class="line">vulneribusque virum ac tollit sub sidera gentem.</span><span class="linebreak"></span>
<span class="line">mortalem, mihi crede, licet formidine turpi</span><span class="linebreak"></span>
<span class="line">frigida corda tremant, mortalem sumimus hostem.</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>vidi ego, cum, geminas artis post terga catenis</span><span class="linebreak"></span>
<span class="line">evinctus palmas, vulgo traheretur ovante</span><span class="linebreak"></span>
<span class="line">carceris in tenebras spes et fiducia gentis</span><span class="linebreak"></span>
<span class="line">Regulus Hectoreae; vidi, cum robore pendens</span><span class="linebreak"></span>
<span class="line">Hesperiam cruce sublimis spectaret ab alta.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>nec vero terrent puerilia protinus ora</span><span class="linebreak"></span>
<span class="line">sub galea et pressae properata casside malae.</span><span class="linebreak"></span>
<span class="line">indole non adeo segni sumus. aspice, turmae</span><span class="linebreak"></span>
<span class="line">quot Libycae certant annos anteire labore</span><span class="linebreak"></span>
<span class="line">et nudis bellantur equis. ipse, aspice, ductor,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>cum primam tenero vocem proferret ab ore,</span><span class="linebreak"></span>
<span class="line">iam bella et lituos ac flammis urere gentem</span><span class="linebreak"></span>
<span class="line">iurabat Phrygiam atque animo patria arma movebat.</span><span class="linebreak"></span>
<span class="line">proinde polo crescant Alpes, astrisque coruscos</span><span class="linebreak"></span>
<span class="line">Apenninus agat scopulos: per saxa nivesque</span><span class="linebreak"></span>
<span class="line">(dicam etenim, ut stimulent atram vel inania</span><span class="linebreak"></span>
<span class="line indent2"><span class="br"></span><span class="lineNumber">355</span><span class="br"></span>mentem)</span><span class="linebreak"></span>
<span class="line">per caelum est qui pandat iter. pudet Hercule tritas</span><span class="linebreak"></span>
<span class="line">desperare vias laudemque timere secundam.</span><span class="linebreak"></span>
<span class="line">sed Libyae clades et primi incendia belli</span><span class="linebreak"></span>
<span class="line">aggerat atque iterum pro libertate labores</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>Hannon ferre vetat. ponat formidinis aestus</span><span class="linebreak"></span>
<span class="line">parietibusque domus imbellis femina servet</span><span class="linebreak"></span>
<span class="line">singultantem animam; nos, nos contra ibimus hostem,</span><span class="linebreak"></span>
</p></section><notes></notes></section>