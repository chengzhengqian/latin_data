<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">gutture ructatus large cruor; incubat atris</span><span class="linebreak"></span>
<span class="line">semesae stragis cumulis, aut, murmure anhelo</span><span class="linebreak"></span>
<span class="line">infrendens, laceros inter spatiatur acervos.</span><span class="linebreak"></span>
<span class="line">late fusa iacent pecudes custosque Molossus</span><span class="linebreak"></span>
<span class="line">pastorumque cohors stabulique gregisque magister,</span><span class="linebreak"></span>
<span class="line"><span class="br"></span><span class="lineNumber">691</span><span class="br"></span>totaque vastatis disiecta mapalia tectis.</span><span class="linebreak"></span>
<span class="line">irrumpunt vacuam Poeni tot cladibus arcem.</span><span class="linebreak"></span>
<span class="line">tum demum ad manes, perfecto munere, Erinnys</span><span class="linebreak"></span>
<span class="line">Iunoni laudata redit magnamque superba</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>exultat rapiens secum sub Tartara turbam.</span><span class="linebreak"></span></p>
<p class="lineGroup"><span class="line indent1">At vos, sidereae, quas nulla aequaverit aetas,</span><span class="linebreak"></span>
<span class="line">ite, decus terrarum, animae, venerabile vulgus,</span><span class="linebreak"></span>
<span class="line">Elysium et castas sedes decorate piorum.</span><span class="linebreak"></span>
<span class="line">cui vero non aequa dedit victoria nomen</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>(audite, o gentes, neu rumpite foedera pacis</span><span class="linebreak"></span>
<span class="line">nec regnis postferte fidem) vagus exul in orbe</span><span class="linebreak"></span>
<span class="line">errabit toto, patriis proiectus ab oris,</span><span class="linebreak"></span>
<span class="line">tergaque vertentem trepidans Carthago videbit.</span><span class="linebreak"></span>
<span class="line">saepe Saguntinis somnos exterritus umbris</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>optabit cecidisse manu; ferroque negato,</span><span class="linebreak"></span>
<span class="line">invictus quondam Stygias bellator ad undas</span><span class="linebreak"></span>
<span class="line">deformata feret liventi membra veneno.</span><span class="linebreak"></span></p>
</section><notes></notes></section>