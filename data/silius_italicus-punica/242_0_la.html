<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">aegide commota, primique furoris ad ictus</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>rettulit ipse pedem sensim a certamine Mavors.</span><span class="linebreak"></span>
<span class="line">hic dea convulsam rapido conamine partem</span><span class="linebreak"></span>
<span class="line">vicini montis scopulisque horrentia saxa</span><span class="linebreak"></span>
<span class="line">in Martem furibunda iacit, longeque relatos</span><span class="linebreak"></span>
<span class="line">expavit sonitus, tremefacto litore, Sason.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">470</span><span class="br"></span>At non haec superum fallebant proelia regem.</span><span class="linebreak"></span>
<span class="line">demittit propere succinctam nubibus Irim,</span><span class="linebreak"></span>
<span class="line">quae nimios frenet motus, ac talia fatur:</span><span class="linebreak"></span>
<span class="line">“I, dea, et Oenotris velox allabere terris</span><span class="linebreak"></span>
<span class="line">germanoque truces, dic, Pallas mitiget iras</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>nec speret fixas Parcarum vertere leges;</span><span class="linebreak"></span>
<span class="line">dic etiam: ni desistis (nam virus et aestus</span><span class="linebreak"></span>
<span class="line">flammiferae novi mentis) nec corripis iram,</span><span class="linebreak"></span>
<span class="line">aegida praecellant quantum horrida fulmina, nosces.”</span><span class="linebreak"></span></p>
<p class="lineGroup">
<span class="line indent1">Quae postquam accepit dubitans Tritonia virgo</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>nec sat certa diu, patriis an cederet armis,</span><span class="linebreak"></span>
<span class="line">“absistemus,” ait, “campo: sed Pallade pulsa</span><span class="linebreak"></span>
<span class="line">num fata avertet? caeloque arcebit ab alto</span><span class="linebreak"></span>
<span class="line">cernere Gargani ferventia caedibus arva?”</span><span class="linebreak"></span>
<span class="line">haec effata cava Poenum in certamina nube</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>sublatum diversa tulit terrasque reliquit.</span><span class="linebreak"></span></p>
<p class="lineGroup">
<span class="line indent1">At Gradivus atrox remeantis in aethera divae</span><span class="linebreak"></span>
<span class="line">abscessu revocat mentes fusosque per aequor</span><span class="linebreak"></span>
<span class="line">ipse manu magna, nebulam circumdatus, acri</span><span class="linebreak"></span>
<span class="line">restituit pugnae. convertunt signa novamque</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>instaurant Itali, versa formidine, caedem:</span><span class="linebreak"></span>
<span class="line">cum ventis positus custos, cui flamina carcer</span><span class="linebreak"></span>
<span class="line">imperio compressa tenet caelumque ruentes</span><span class="linebreak"></span>
</p></section><notes></notes></section>