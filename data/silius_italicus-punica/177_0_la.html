<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">fortunae Libys incumbit flatuque secundo</span><span class="linebreak"></span>
<span class="line">fidit agens puppim. dum desinat aura, sinusque</span><span class="linebreak"></span>
<span class="line">destituat tumidos subducto flamine ventus,</span><span class="linebreak"></span>
<span class="line">in rem cunctari fuerit. non ulla perenni</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>amplexu Fortuna fovet. iam copia quanto</span><span class="linebreak"></span>
<span class="line">artior, et—nullo Tyriis certamine—quantum</span><span class="linebreak"></span>
<span class="line">detritum est famae! quin inter cetera nostra</span><span class="linebreak"></span>
<span class="line">haud laude afuerit, modo qui—sed parcere dictis</span><span class="linebreak"></span>
<span class="line">sit melius. iam vos acies et proelia et hostem</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>poscitis? o maneat, superi, fiducia talis!</span><span class="linebreak"></span>
<span class="line">interea, exclusa maioris sorte pericli,</span><span class="linebreak"></span>
<span class="line">me solum, quaeso, toti me opponite bello.”</span><span class="linebreak"></span>
<span class="line">his dictis fractus furor, et rabida arma quierunt.</span><span class="linebreak"></span>
<span class="line">ut cum turbatis placidum caput extulit undis</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Neptunus totumque videt totique videtur</span><span class="linebreak"></span>
<span class="line">regnator ponto, saevi fera murmura venti</span><span class="linebreak"></span>
<span class="line">dimittunt nullasque movent in frontibus alas;</span><span class="linebreak"></span>
<span class="line">tum, sensim infusa tranquilla per aequora pace,</span><span class="linebreak"></span>
<span class="line">languentes tacito lucent in litore fluctus.</span><span class="linebreak"></span>
<span class="line indent1"><span class="br"></span><span class="lineNumber">260</span><span class="br"></span>Sensit cura sagax Poeni fraudisque veneno</span><span class="linebreak"></span>
<span class="line">aggreditur mentes. pauca atque haec ruris aviti</span><span class="linebreak"></span>
<span class="line">iugera nec multis Fabius vertebat aratris;</span><span class="linebreak"></span>
<span class="line">Massicus uviferis addebat nomina glebis.</span><span class="linebreak"></span>
<span class="line">hinc pestem placitum moliri et spargere causas</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>in castra ambiguas: ferro flammisque pepercit</span><span class="linebreak"></span>
</p></section><notes></notes></section>