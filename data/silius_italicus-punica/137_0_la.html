<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">580</span><span class="br"></span>nec minus Herminium primis obtruncat in armis,</span><span class="linebreak"></span>
<span class="line">assuetum, Thrasymenne, tuos praedantibus hamis</span><span class="linebreak"></span>
<span class="line">exhaurire lacus patriaeque alimenta senectae</span><span class="linebreak"></span>
<span class="line">ducere suspenso per stagna iacentia lino.</span><span class="linebreak"></span></p>
<p class="lineGroup"><span class="line indent1">Interea exanimum maesti super arma Sychaeum</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>portabant Poeni corpusque in castra ferebant.</span><span class="linebreak"></span>
<span class="line">quos ubi conspexit tristi clamore ruentes</span><span class="linebreak"></span>
<span class="line">ductor, praesago percussus pectora luctu:</span><span class="linebreak"></span>
<span class="line">“quinam,” inquit, “dolor, o socii, quemve ira deorum</span><span class="linebreak"></span>
<span class="line">eripuit nobis? num te, dulcedine laudis</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>flagrantem et nimio primi Mavortis amore,</span><span class="linebreak"></span>
<span class="line">atra, Sychaee, dies properato funere carpsit?”</span><span class="linebreak"></span>
<span class="line">utque dato gemitu lacrimae assensere ferentum,</span><span class="linebreak"></span>
<span class="line">et dictus pariter caedis maerentibus auctor:</span><span class="linebreak"></span>
<span class="line">“cerno,” ait, “adverso pulchrum sub pectore vulnus</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>cuspidis Iliacae. dignus Carthagine, dignus</span><span class="linebreak"></span>
<span class="line">Hasdrubale ad manes ibis; nec te optima mater</span><span class="linebreak"></span>
<span class="line">dissimilem lugebit avis, Stygiave sub umbra</span><span class="linebreak"></span>
<span class="line">degenerem cernens noster vitabit Hamilcar.</span><span class="linebreak"></span>
<span class="line">at mihi Flaminius, tam maesti causa doloris,</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>morte sua minuat luctus. haec pompa sequetur</span><span class="linebreak"></span>
<span class="line">exequias, seroque emptum volet impia Roma,</span><span class="linebreak"></span>
<span class="line">non violasse mei corpus mucrone Sychaei.”</span><span class="linebreak"></span></p>
<p class="lineGroup"><span class="line indent1">Sic memorans torquet fumantem ex ore vaporem,</span><span class="linebreak"></span>
<span class="line">iraque anhelatum proturbat pectore murmur,</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>ut multo accensis fervore exuberat undis,</span><span class="linebreak"></span>
<span class="line">clausus ubi exusto liquor indignatur aeno.</span><span class="linebreak"></span>
<span class="line">tum praeceps ruit in medios solumque fatigat</span><span class="linebreak"></span>
<span class="line">Flaminium incessens; nec dicto segnius ille</span><span class="linebreak"></span>
</p></section><notes></notes></section>