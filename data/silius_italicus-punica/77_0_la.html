<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">atque effusa cavis exesi pumicis antris</span><span class="linebreak"></span>
<span class="line">Alpina invadit manus assuetoque vigore</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>per dumos notasque nives atque invia pernix</span><span class="linebreak"></span>
<span class="line">clausum montivagis infestat cursibus hostem.</span><span class="linebreak"></span>
<span class="line">mutatur iam forma locis: hic sanguine multo</span><span class="linebreak"></span>
<span class="line">infectae rubuere nives, hic, nescia vinci,</span><span class="linebreak"></span>
<span class="line">paulatim glacies cedit tepefacta cruore;</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>dumque premit sonipes duro vestigia cornu,</span><span class="linebreak"></span>
<span class="line">ungula perfossis haesit comprensa pruinis.</span><span class="linebreak"></span>
<span class="line">nec pestis lapsus simplex; abscisa relinquunt</span><span class="linebreak"></span>
<span class="line">membra gelu, fractosque asper rigor amputat artus.</span><span class="linebreak"></span>
<span class="line">bis senos soles, totidem per vulnera saevas</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>emensi noctes, optato vertice sidunt</span><span class="linebreak"></span>
<span class="line">castraque praeruptis suspendunt ardua saxis.</span><span class="linebreak"></span></p>
<p class="lineGroup"><span class="line indent1">At Venus, ancipiti mentem labefacta timore,</span><span class="linebreak"></span>
<span class="line">affatur genitorem et rumpit maesta querellas:</span><span class="linebreak"></span>
<span class="line">“quis poenae modus aut pereundi terminus, oro,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Aeneadis erit? et quando terrasque fretumque</span><span class="linebreak"></span>
<span class="line">emensis sedisse dabis? cur pellere nostros</span><span class="linebreak"></span>
<span class="line">a te concessa Poenus parat urbe nepotes?</span><span class="linebreak"></span>
<span class="line">Alpibus imposuit Libyam finemque minatur</span><span class="linebreak"></span>
<span class="line">imperio. casus metuit iam Roma Sagunti.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>quo Troiae extremos cineres sacramque ruinam</span><span class="linebreak"></span>
<span class="line">Assaracique larem et Vestae secreta feramus,</span><span class="linebreak"></span>
<span class="line">da sedem, genitor, tutisque iacere. parumne est,</span><span class="linebreak"></span>
<span class="line">exilia errantes totum quaesisse per orbem?</span><span class="linebreak"></span>
<span class="line">anne iterum capta repetentur Pergama Roma?”</span><span class="linebreak"></span></p>
</section><notes></notes></section>