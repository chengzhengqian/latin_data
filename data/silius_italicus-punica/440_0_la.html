<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">a victore paras hoste atque avellere nobis</span><span class="linebreak"></span>
<span class="line">scilicet hoc astu Poenum? si deinde sedebit</span><span class="linebreak"></span>
<span class="line">impavidus nec te in Libyam tuaque arma sequetur,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>capta damnabis consulta improvida Roma.</span><span class="linebreak"></span>
<span class="line">sed fac turbatum convertere signa tuaeque</span><span class="linebreak"></span>
<span class="line">classis vela sequi: nempe idem erit Hannibal, idem,</span><span class="linebreak"></span>
<span class="line">cuius tu vallum vidisti e moenibus urbis.”</span><span class="linebreak"></span>
<span class="line">haec Fabius; seniorque manus paria ore fremebat.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">645</span><span class="br"></span>Tum contra consul: “caesis ductoribus olim</span><span class="linebreak"></span>
<span class="line">magnanimis gemino leto, cum tota subisset</span><span class="linebreak"></span>
<span class="line">Sidonium possessa iugum Tartessia tellus,</span><span class="linebreak"></span>
<span class="line">non Fabio, non, quis eadem est sententia cordi,</span><span class="linebreak"></span>
<span class="line">quoquam ad opem verso, fateor, primoribus annis</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>excepi nubem belli solusque ruenti</span><span class="linebreak"></span>
<span class="line">obieci caelo caput atque in me omnia verti.</span><span class="linebreak"></span>
<span class="line">tum grandaeva manus puero male credita bella,</span><span class="linebreak"></span>
<span class="line">atque idem hic vates temeraria coepta canebat.</span><span class="linebreak"></span>
<span class="line">dis grates laudemque fero, sub numine quorum</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>gens Troiana sumus. puer ille et futilis aetas</span><span class="linebreak"></span>
<span class="line">imbellesque anni necdum maturus ad arma</span><span class="linebreak"></span>
<span class="line">Scipio restituit terras illaesus Hiberas</span><span class="linebreak"></span>
<span class="line">Troiugenis; pepulit Poenos, solisque secutus</span><span class="linebreak"></span>
<span class="line">extremas ad Atlanta vias, exegit ab orbe</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>Hesperio nomen Libyae nec rettulit ora</span><span class="linebreak"></span>
<span class="line">signa prius quam fumantes circa aequora vidit</span><span class="linebreak"></span>
<span class="line">Romano Phoebum solventem litore currus.</span><span class="linebreak"></span>
<span class="line">ascivit reges idem, nunc ultimus actis</span><span class="linebreak"></span>
<span class="line">restat Carthago nostris labor. hoc sator aevi</span><span class="linebreak"></span>
</p></section><notes></notes></section>