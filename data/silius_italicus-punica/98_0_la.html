<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Egeriae genitos immitis Aricia lucis,</span><span class="linebreak"></span>
<span class="line">aetatis mentisque pares; at non dabat ultra</span><span class="linebreak"></span>
<span class="line">Clotho dura lacus aramque videre Dianae.</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>namque ut in adversos, impacti turbine pugnae,</span><span class="linebreak"></span>
<span class="line">Eumachus et Critias et laetus nomine patris</span><span class="linebreak"></span>
<span class="line">Xanthippus iunxere gradus, ceu bella leones</span><span class="linebreak"></span>
<span class="line">inter se furibunda movent et murmure anhelo</span><span class="linebreak"></span>
<span class="line">squalentes campos ac longa mapalia complent—</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>omnis in occultas rupes atque avia pernix</span><span class="linebreak"></span>
<span class="line">Maurus saxa fugit, coniuxque Libyssa profuso,</span><span class="linebreak"></span>
<span class="line">vagitum cohibens, suspendit ab ubere natos;</span><span class="linebreak"></span>
<span class="line">illi dira fremunt, perfractaque in ore cruento</span><span class="linebreak"></span>
<span class="line">ossa sonant, pugnantque feris sub dentibus artus—</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>haud secus Egeriae pubes, hinc Virbius acer,</span><span class="linebreak"></span>
<span class="line">hinc Capys, assiliunt paribusque Albanus in armis.</span><span class="linebreak"></span>
<span class="line">subsidens paulum perfossa proruit alvo</span><span class="linebreak"></span>
<span class="line">Albanum Critias (ast illi cuncta repente</span><span class="linebreak"></span>
<span class="line">implerunt clipeum miserando viscera lapsu),</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Eumachus inde Capyn; sed tota mole tenebat</span><span class="linebreak"></span>
<span class="line">ceu fixum membris tegimen; tamen improbus ensis</span><span class="linebreak"></span>
<span class="line">annexam parmae decidit vulnere laevam,</span><span class="linebreak"></span>
<span class="line">inque suo pressa est non reddens tegmina nisu</span><span class="linebreak"></span>
<span class="line">infelix manus atque haesit labentibus armis.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>ultima restabat fusis iam palma duobus</span><span class="linebreak"></span>
<span class="line">Virbius. huic trepidos simulanti ducere gressus</span><span class="linebreak"></span>
<span class="line">Xanthippus gladio, rigida cadit Eumachus hasta,</span><span class="linebreak"></span>
<span class="line">et tandem aequatae geminato funere pugnae.</span><span class="linebreak"></span>
<span class="line">inde alterna viris transegit pectora mucro,</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>inque vicem erepta posuerunt proelia vita.</span><span class="linebreak"></span>
</p></section><notes></notes></section>