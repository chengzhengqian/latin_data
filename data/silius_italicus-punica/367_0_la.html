<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">180</span><span class="br"></span>agmine progrediens, Ephyraea ad moenia vertit.</span><span class="linebreak"></span>
<span class="line">inde Syracosias castris circumdedit arces.</span><span class="linebreak"></span>
<span class="line">sed ferri languebat amor: sedare monendo</span><span class="linebreak"></span>
<span class="line">pectora caeca virum atque iras evellere avebat.</span><span class="linebreak"></span>
<span class="line">nec, renuant si forte sibi et si mitia malle</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>credant esse metum, laxis servatur omissa</span><span class="linebreak"></span>
<span class="line">obsidio claustris; quin contra intentior ipse</span><span class="linebreak"></span>
<span class="line">invigilat cautis, frontem imperterritus, armis</span><span class="linebreak"></span>
<span class="line">et struit arcana necopina pericula cura.</span><span class="linebreak"></span>
<span class="line">haud secus Eridani stagnis ripave Ca√østri</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>innatat albus olor pronoque immobile corpus</span><span class="linebreak"></span>
<span class="line">dat fluvio et pedibus tacitas eremigat undas.</span><span class="linebreak"></span></p>
<p class="lineGroup"><span class="line indent1">Interea, dum incerta labat sententia clausis,</span><span class="linebreak"></span>
<span class="line">exciti populi atque urbes socia arma ferebant:</span><span class="linebreak"></span>
<span class="line">incumbens Messana freto minimumque revulsa</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>discreta Italia atque Osco memorabilis ortu;</span><span class="linebreak"></span>
<span class="line">tum Catane, nimium ardenti vicina Typhoeo</span><span class="linebreak"></span>
<span class="line">et generasse pios quondam celeberrima fratres,</span><span class="linebreak"></span>
<span class="line">et, cui non licitum fatis, Camarina, moveri.</span><span class="linebreak"></span>
<span class="line">tum, quae nectareis vocat ad certamen Hymetton,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>audax Hybla, favis, palmaque arbusta Selinus</span><span class="linebreak"></span>
<span class="line">et, iusti quondam portus, nunc litore solo</span><span class="linebreak"></span>
<span class="line">subsidium infidum fugientibus aequora, Mylae.</span><span class="linebreak"></span>
<span class="line">necnon altus Eryx, necnon e vertice celso</span><span class="linebreak"></span>
<span class="line">Centuripae largoque virens Entella Lyaeo,</span><span class="linebreak"></span>
</p></section><notes></notes></section>