<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">per nubes aquila, intexto librata volatu.</span><span class="linebreak"></span>
<span class="line">antrum ingens iuxta, quod acus simulavit in ostro,</span><span class="linebreak"></span>
<span class="line">Cyclopum domus. hic recubans manantia tabo</span><span class="linebreak"></span>
<span class="line">corpora letifero sorbet Polyphemus hiatu.</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>circa fracta iacent excussaque morsibus ossa.</span><span class="linebreak"></span>
<span class="line">ipse manu extenta Laërtia pocula poscit</span><span class="linebreak"></span>
<span class="line">permiscetque mero ructatos ore cruores.</span><span class="linebreak"></span></p>
<p class="lineGroup">
<span class="line indent1">Conspicuus Siculi Tyrius subteminis arte</span><span class="linebreak"></span>
<span class="line">gramineas pacem superum poscebat ad aras:</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>ecce inter medios hostilia nuntius arma,</span><span class="linebreak"></span>
<span class="line">quadrupedante invectus equo, adventare ferebat.</span><span class="linebreak"></span>
<span class="line">turbatae mentes, imperfectusque deorum</span><span class="linebreak"></span>
<span class="line">cessat honos. ruptis linquunt altaria sacris;</span><span class="linebreak"></span>
<span class="line">clauduntur vallo, tenuemque ut roscida misit</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>lucem Aurora polo, rapiunt certamina Martis.</span><span class="linebreak"></span>
<span class="line">audax Scipiadae stridentem Sabura cornum</span><span class="linebreak"></span>
<span class="line">excepit, geminaeque acies velut omine motae.</span><span class="linebreak"></span>
<span class="line">exclamat Latius ductor: “prima hostia vobis,</span><span class="linebreak"></span>
<span class="line">sacrati manes, campo iacet. en age, miles,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>in pugnam et caedes, qualis spirantibus ire</span><span class="linebreak"></span>
<span class="line">assueras ducibus, talis rue.” dumque ea fatur,</span><span class="linebreak"></span>
<span class="line">incumbunt. Myconum Laenas Cirtamque Latinus</span><span class="linebreak"></span>
<span class="line">et Thysdrum Maro et incestum Catilina Nealcen</span><span class="linebreak"></span>
<span class="line">germanae thalamo obtruncat. cadit obvius acri</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Kartalo Nasidio, Libycae regnator harenae.</span><span class="linebreak"></span>
<span class="line">te quoque Pyrenes vidit conterrita tellus</span><span class="linebreak"></span>
<span class="line">permixtum Poenis et vix credenda furentem,</span><span class="linebreak"></span>
</p></section><notes></notes></section>