<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">terrore expulso Sidicinaque bella remorunt.</span><span class="linebreak"></span>
<span class="line">quos fugitis socios? quosve additis? ille ego sanguis</span><span class="linebreak"></span>
<span class="line">Dardanius, cui sacra pater, cui nomina liquit</span><span class="linebreak"></span>
<span class="line">ab Iove ducta Capys, magno cognatus Iulo;</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>ille ego semihomines inter Nasamonas et inter</span><span class="linebreak"></span>
<span class="line">saevum atque aequantem ritus Garamanta ferarum</span><span class="linebreak"></span>
<span class="line">Marmarico ponam tentoria mixtus alumno?</span><span class="linebreak"></span>
<span class="line">ductoremque feram, cui nunc pro foedere proque</span><span class="linebreak"></span>
<span class="line">iustitia est ensis solaeque e sanguine laudes?</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>non ita, non Decio permixtum fasque nefasque,</span><span class="linebreak"></span>
<span class="line">haec ut velle queat. nullo nos invida tanto</span><span class="linebreak"></span>
<span class="line">armavit Natura bono, quam ianua mortis</span><span class="linebreak"></span>
<span class="line">quod patet et vita non aequa exire potestas.”</span><span class="linebreak"></span>
<span class="line">haec vana aversas Decius iactavit ad aures.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">190</span><span class="br"></span>Ast delecta manus iungebat foedera Poeno.</span><span class="linebreak"></span>
<span class="line">iamque aderat praemissa duci turbante tumultu</span><span class="linebreak"></span>
<span class="line">Autololes numerosa cohors; ipse agmine magno</span><span class="linebreak"></span>
<span class="line">festinata citus per campos signa movebat.</span><span class="linebreak"></span>
<span class="line">et Decius: “nunc hora, viri, nunc tempus; adeste,</span><span class="linebreak"></span>
<span class="line">dum Capua dignum, dum me duce dextera vindex</span><span class="linebreak"></span>
<span class="line"><span class="br"></span><span class="lineNumber">196</span><span class="br"></span>molitur facinus; procumbat barbara pubes.</span><span class="linebreak"></span>
<span class="line">pro se quisque alacres rapite hoc decus. hostis adire</span><span class="linebreak"></span>
<span class="line">si parat, obstructas praebete cadavere portas</span><span class="linebreak"></span>
<span class="line">et ferro purgate nefas; hic denique solus</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>eluerit sanguis maculatas crimine mentes.”</span><span class="linebreak"></span></p>
<p class="lineGroup">
<span class="line indent1">Dumque ea nequiquam non ulli laeta profatur,</span><span class="linebreak"></span>
<span class="line">audita asperitate viri coeptoque feroci,</span><span class="linebreak"></span>
</p></section><notes></notes></section>