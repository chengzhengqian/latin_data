<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">eliciunt spondentque novis medicamina curis</span><span class="linebreak"></span>
<span class="line">(quod vidi decepta nefas!) congessit in atram</span><span class="linebreak"></span>
<span class="line">cuncta tui monumenta pyram et non prospera dona.”</span><span class="linebreak"></span></p>
<p class="lineGroup"><span class="line indent1">Tunc sic Aeneas dulci repetitus amore:</span><span class="linebreak"></span>
<span class="line">“tellurem hanc iuro, vota inter nostra frequenter</span><span class="linebreak"></span>
<span class="line"><span class="br"></span><span class="lineNumber">106</span><span class="br"></span>auditam vobis; iuro caput, Anna, tibique</span><span class="linebreak"></span>
<span class="line">germanaeque tuae dilectum mitis Iuli,</span><span class="linebreak"></span>
<span class="line">respiciens aegerque animi tum regna reliqui</span><span class="linebreak"></span>
<span class="line">vestra, nec abscessem thalamo, ni magna minatus</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>meque sua ratibus dextra imposuisset et alto</span><span class="linebreak"></span>
<span class="line">egisset rapidis classem Cyllenius Euris.</span><span class="linebreak"></span>
<span class="line">sed cur (heu seri monitus!) cur tempore tali</span><span class="linebreak"></span>
<span class="line">incustodito saevire dedistis amori?”</span><span class="linebreak"></span></p>
<p class="lineGroup"><span class="line indent1">Contra sic infit, volvens vix murmur anhelum</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>inter singultus labrisque trementibus Anna:</span><span class="linebreak"></span>
<span class="line">“nigro forte Iovi, cui tertia regna laborant,</span><span class="linebreak"></span>
<span class="line">atque atri sociae thalami nova sacra parabam,</span><span class="linebreak"></span>
<span class="line">quis aegram mentem et trepidantia corda levaret</span><span class="linebreak"></span>
<span class="line">infelix germana tori, furvasque trahebam</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>ipsa manu, properans ad visa pianda, bidentes;</span><span class="linebreak"></span>
<span class="line">namque super somno dirus me impleverat horror:</span><span class="linebreak"></span>
<span class="line">terque suam Dido, ter cum clamore vocarat</span><span class="linebreak"></span>
<span class="line">et laeta exultans ostenderat ora Sychaeus.</span><span class="linebreak"></span>
<span class="line">quae dum abigo menti et, sub lucem ut visa secundent,</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>oro caelicolas ac vivo purgor in amni,</span><span class="linebreak"></span>
<span class="line">illa, cito passu pervecta ad litora, mutae</span><span class="linebreak"></span>
<span class="line">oscula, qua steteras, bis terque infixit harenae;</span><span class="linebreak"></span>
<span class="line">deinde amplexa sinu late vestigia fovit,</span><span class="linebreak"></span>
<span class="line">ceu cinerem orbatae pressant ad pectora matres.</span><span class="linebreak"></span>
</p></section><notes></notes></section>