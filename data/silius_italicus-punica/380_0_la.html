<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">namque manus servat dum suetos languida ductus,</span><span class="linebreak"></span>
<span class="line">ignavum summo traxit super aequore remum.</span><span class="linebreak"></span></p>
<p class="lineGroup"><span class="line indent1">Perculsi cuneo Poeni densentur in unum,</span><span class="linebreak"></span>
<span class="line">quod caret hoste, latus, subito cum pondere victus,</span><span class="linebreak"></span>
<span class="line"><span class="br"></span><span class="lineNumber">541</span><span class="br"></span>insiliente mari, submergitur alveus undis.</span><span class="linebreak"></span>
<span class="line">scuta virum cristaeque et inerti spicula ferro</span><span class="linebreak"></span>
<span class="line">tutelaeque deum fluitant. hic robore fracto</span><span class="linebreak"></span>
<span class="line">pugnat inops chalybis seseque in proelia rursus</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>armat naufragio; remis male fervidus ille</span><span class="linebreak"></span>
<span class="line">festinat spoliare ratem, discrimine nullo</span><span class="linebreak"></span>
<span class="line">nautarum interdum convulsa sedilia torquens.</span><span class="linebreak"></span>
<span class="line">non plectro ratis aut frangendae in vulnera prorae</span><span class="linebreak"></span>
<span class="line">parcitur, et pelago repetuntur nantia tela.</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>vulneribus patulis intrat mare; mox sua ponto</span><span class="linebreak"></span>
<span class="line">singultante anima propulsa refunditur unda.</span><span class="linebreak"></span>
<span class="line">nec desunt, qui correptos complexibus artis</span><span class="linebreak"></span>
<span class="line">immergant pelago et, iaculis cessantibus, hostem</span><span class="linebreak"></span>
<span class="line">morte sua perimant. remeantum gurgite mentes</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>crudescunt, ac pro ferro stat fluctibus uti.</span><span class="linebreak"></span>
<span class="line">haurit sanguineus contorta cadavera vortex.</span><span class="linebreak"></span>
<span class="line">hinc clamor, gemitus illinc mortesque fugaeque</span><span class="linebreak"></span>
<span class="line">remorumque fragor flictuque sonantia rostra.</span><span class="linebreak"></span>
<span class="line">perfusum bello fervet mare; fessus acerbis</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>terga fuga celeri Libyae convertit ad oras</span><span class="linebreak"></span>
<span class="line">exigua sese furatus Himilco carina.</span><span class="linebreak"></span></p>
<p class="lineGroup"><span class="line indent1">Concessere mari tandem Graiusque Libysque,</span><span class="linebreak"></span>
</p></section><notes></notes></section>