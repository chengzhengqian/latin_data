<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">namque, ubi prosiluit castris, ceu turbidus amnis,</span><span class="linebreak"></span>
<span class="line">qui, silvas ac saxa trahens, per devia praeceps</span><span class="linebreak"></span>
<span class="line">volvitur et ripas spumanti gurgite laxat,</span><span class="linebreak"></span>
<span class="line">ante omnes praevectus equo, trahit agmina voce.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>contra nava manus Rutuli celsusque ruebat</span><span class="linebreak"></span>
<span class="line">viso rege procul raptis exercitus armis.</span><span class="linebreak"></span>
<span class="line">ac sibi quisque: “videsne? videsne, ut in agmine primo</span><span class="linebreak"></span>
<span class="line">Massylus volitet, deposcens proelia, rector?</span><span class="linebreak"></span>
<span class="line">fac nostrum hoc, mea dextra, decus. violavit et aras</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>caelicolum et casti ductoris foedera rupit.</span><span class="linebreak"></span>
<span class="line">sit satis huic castris semel effugisse crematis.”</span><span class="linebreak"></span>
<span class="line">sic secum taciti et certatim spicula fundunt.</span><span class="linebreak"></span>
<span class="line">prima in cornipedis sedit spirantibus ignem</span><span class="linebreak"></span>
<span class="line">naribus hasta volans erexitque ore cruento</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quadrupedem, elatis pulsantem calcibus auras.</span><span class="linebreak"></span>
<span class="line">corruit asper equus, confixaque cuspide membra</span><span class="linebreak"></span>
<span class="line">huc illuc iactans, rectorem prodidit hosti.</span><span class="linebreak"></span>
<span class="line">invadunt vanumque fugae atque attollere fessos</span><span class="linebreak"></span>
<span class="line"><span class="br"></span><span class="lineNumber">139</span><span class="br"></span>annitentem artus revocato a vulnere telo</span><span class="linebreak"></span>
<span class="line">corripiunt; tum vincla viro manicaeque, pudendum,</span><span class="linebreak"></span>
<span class="line">addita, et (exemplum non umquam fidere laetis)</span><span class="linebreak"></span>
<span class="line">sceptriferas arta palmas vinxere catena.</span><span class="linebreak"></span>
<span class="line">ducitur ex alto deiectus culmine regni,</span><span class="linebreak"></span>
<span class="line">qui modo sub pedibus terras et sceptra patensque</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>litora ad Oceani sub nutu viderat aequor.</span><span class="linebreak"></span>
<span class="line">prostratis opibus regni Phoenissa metuntur</span><span class="linebreak"></span>
</p></section><notes></notes></section>