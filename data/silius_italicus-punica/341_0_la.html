<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hortatur vicina palus, ubi signat Averni</span><span class="linebreak"></span>
<span class="line">squalentem introitum stagnans Acherusius umor.</span><span class="linebreak"></span>
<span class="line">noscere venturos agitat mens protinus annos.</span><span class="linebreak"></span></p>
<p class="lineGroup">
<span class="line indent2"><span class="br"></span><span class="lineNumber">400</span><span class="br"></span>Sic ad Cymaeam, quae tum sub nomine Phoebi</span><span class="linebreak"></span>
<span class="line">Autonoë tripodas sacros antrumque tenebat,</span><span class="linebreak"></span>
<span class="line">fert gressus iuvenis consultaque pectoris aegri</span><span class="linebreak"></span>
<span class="line">pandit et aspectus orat contingere patrum.</span><span class="linebreak"></span>
<span class="line">nec cunctata diu vates: “mactare repostis</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>mos umbris,” inquit, “consueta piacula nigras</span><span class="linebreak"></span>
<span class="line">sub lucem pecudes reclusaeque abdere terrae</span><span class="linebreak"></span>
<span class="line">manantem iugulis spirantum caede cruorem.</span><span class="linebreak"></span>
<span class="line">tunc populos tibi regna suos pallentia mittent.</span><span class="linebreak"></span>
<span class="line">cetera, quae poscis, maiori vate canentur.</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>namque tibi Elysio repetita oracula campo</span><span class="linebreak"></span>
<span class="line">eliciam veterisque dabo inter sacra Sibyllae</span><span class="linebreak"></span>
<span class="line">cernere fatidicam Phoebei pectoris umbram.</span><span class="linebreak"></span>
<span class="line">vade, age et, a medio cum se nox umida cursu</span><span class="linebreak"></span>
<span class="line">flexerit, ad fauces vicini castus Averni</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>due praedicta sacris duro placamina Diti.</span><span class="linebreak"></span>
<span class="line">mella simul tecum et puri fer dona Lyaei.”</span><span class="linebreak"></span></p>
<p class="lineGroup"><span class="line indent1">Hoc alacer monitu et promissae nomine vatis,</span><span class="linebreak"></span>
<span class="line">apparat occulto monstrata piacula coepto.</span><span class="linebreak"></span>
<span class="line">inde, ubi nox iussam procedens contigit horam</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>et spatia aequarunt tenebras transacta futuras,</span><span class="linebreak"></span>
<span class="line">consurgit stratis pergitque ad turbida portae</span><span class="linebreak"></span>
<span class="line">ostia Tartareae; penitus quis abdita vates</span><span class="linebreak"></span>
<span class="line">promissa implerat Stygioque sedebat in antro.</span><span class="linebreak"></span>
</p></section><notes></notes></section>