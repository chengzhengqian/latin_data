<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Romuleo Poenum ut vidit succedere vallo,</span><span class="linebreak"></span>
<span class="line">caelicolis raptim excitis, defendere tecta</span><span class="linebreak"></span>
<span class="line">Dardana et in septem discurrere iusserat arces.</span><span class="linebreak"></span>
<span class="line">ipse e Tarpeio sublimis vertice cuncta,</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>et ventos simul et nubes et grandinis iras</span><span class="linebreak"></span>
<span class="line">fulminaque et tonitrus et nimbos conciet atros.</span><span class="linebreak"></span>
<span class="line">concussi tremuere poli, caelumque tenebris</span><span class="linebreak"></span>
<span class="line">clauditur, et terras caeco nox condit amictu.</span><span class="linebreak"></span>
<span class="line">instat tempestas oculis, hostique propinquo</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Roma latet. iactae in turmas per nubila flammae</span><span class="linebreak"></span>
<span class="line">stridorem servant, membrisque insibilat ignis.</span><span class="linebreak"></span>
<span class="line">hinc Notus, hinc Boreas, hinc fuscis Africus alis</span><span class="linebreak"></span>
<span class="line">bella movent, quantis animos et pectora possint</span><span class="linebreak"></span>
<span class="line">irati satiare Iovis. fluit agmen aquarum,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>turbine confusum piceo et nigrante procella,</span><span class="linebreak"></span>
<span class="line">atque omnes circa campos spumantibus undis</span><span class="linebreak"></span>
<span class="line">involvit. celsus summo de culmine montis</span><span class="linebreak"></span>
<span class="line">regnator superum sublata fulmina dextra</span><span class="linebreak"></span>
<span class="line">libravit clipeoque ducis, non cedere certi,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>incussit: summa liquefacta est cuspis in hasta,</span><span class="linebreak"></span>
<span class="line">et fluxit, ceu correptus fornacibus, ensis.</span><span class="linebreak"></span></p>
<p class="lineGroup">
<span class="line indent1">Ambustis sed enim ductor Sidonius armis</span><span class="linebreak"></span>
<span class="line">sistebat socios et caecum e nubibus ignem</span><span class="linebreak"></span>
<span class="line">murmuraque a ventis misceri vana docebat.</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>tandem post clades socium caelique ruinam,</span><span class="linebreak"></span>
<span class="line">non hoste in nimbis viso, non ense, referri</span><span class="linebreak"></span>
<span class="line">signa iubet castris maestasque resuscitat iras:</span><span class="linebreak"></span>
<span class="line">â€œventis debebis nimirum hiemisque procellis</span><span class="linebreak"></span>
</p></section><notes></notes></section>