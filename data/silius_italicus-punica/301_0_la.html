<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">natum etiam docuit falsae sub imagine plumae</span><span class="linebreak"></span>
<span class="line">attentare vias volucrum; lapsumque solutis</span><span class="linebreak"></span>
<span class="line">pennarum remis et non felicibus alis</span><span class="linebreak"></span>
<span class="line">turbida plaudentem vidit freta; dumque dolori</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>indulget subito, motis ad pectora palmis,</span><span class="linebreak"></span>
<span class="line">nescius heu planctu duxit moderante volatus.</span><span class="linebreak"></span>
<span class="line">hic pro nubivago gratus pia templa meatu</span><span class="linebreak"></span>
<span class="line">instituit Phoebi atque audaces exuit alas.‚Äù</span><span class="linebreak"></span></p>
<p class="lineGroup">
<span class="line indent1">Virrius haec: sed enim ductor numerabat inertes</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>atque actos sine Marte dies ac stare pudebat.</span><span class="linebreak"></span>
<span class="line">ingemit adversis respectansque irrita tecta</span><span class="linebreak"></span>
<span class="line">urbe Dicarchea parat exsatiare dolorem.</span><span class="linebreak"></span>
<span class="line">hic quoque nunc pelagus, nunc muri saxea moles</span><span class="linebreak"></span>
<span class="line">officit audenti defensantumque labores.</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>dumque tenet socios dura atque obsaepta viarum</span><span class="linebreak"></span>
<span class="line">rumpere nitentes lentus labor, ipse propinqua</span><span class="linebreak"></span>
<span class="line">stagnorum terraeque simul miracula lustrat.</span><span class="linebreak"></span></p>
<p class="lineGroup">
<span class="line indent1">Primores adsunt Capuae: docet ille, tepentes</span><span class="linebreak"></span>
<span class="line">unde ferant nomen Baiae, comitemque dedisse</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Dulichiae puppis stagno sua nomina monstrat.</span><span class="linebreak"></span>
<span class="line">ast hic Lucrino mansisse vocabula quondam</span><span class="linebreak"></span>
<span class="line">Cocyti memorat medioque in gurgite ponti</span><span class="linebreak"></span>
<span class="line">Herculeum commendat iter, qua discidit aequor</span><span class="linebreak"></span>
<span class="line">Amphitryoniades, armenti victor Hiberi.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>ille, olim populis dictum Styga, nomine verso</span><span class="linebreak"></span>
<span class="line">stagna inter celebrem nunc mitia monstrat Avernum;</span><span class="linebreak"></span>
</p></section><notes></notes></section>