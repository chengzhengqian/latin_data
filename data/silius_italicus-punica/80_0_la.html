<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">620</span><span class="br"></span>sacra ferent, meliorque lyra, cui substitit Hebrus</span><span class="linebreak"></span>
<span class="line">et venit Rhodope, Phoebo miranda loquetur.</span><span class="linebreak"></span>
<span class="line">ille etiam, qua prisca, vides, stat regia nobis,</span><span class="linebreak"></span>
<span class="line">aurea Tarpeia ponet Capitolia rupe</span><span class="linebreak"></span>
<span class="line">et iunget nostro templorum culmina caelo.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>tunc, o nate deum divosque dature, beatas</span><span class="linebreak"></span>
<span class="line">imperio terras patrio rege. tarda senectam</span><span class="linebreak"></span>
<span class="line">hospitia excipient caeli, solioque Quirinus</span><span class="linebreak"></span>
<span class="line">concedet, mediumque parens fraterque locabunt:</span><span class="linebreak"></span>
<span class="line">siderei iuxta radiabunt tempora nati.‚Äù</span><span class="linebreak"></span>
<span class="line indent1"><span class="br"></span><span class="lineNumber">630</span><span class="br"></span>Dum pandit seriem venturi Iupiter aevi,</span><span class="linebreak"></span>
<span class="line">ductor Agenoreus, tumulis delatus iniquis,</span><span class="linebreak"></span>
<span class="line">lapsantem dubio devexa per invia nisu</span><span class="linebreak"></span>
<span class="line">firmabat gressum atque humentia saxa premebat.</span><span class="linebreak"></span>
<span class="line">non acies hostisve tenet, sed prona minaci</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>praerupto turbant et cautibus obvia rupes.</span><span class="linebreak"></span>
<span class="line">stant clausi maerentque moras et dura viarum.</span><span class="linebreak"></span>
<span class="line">nec refovere datur torpentia membra quiete;</span><span class="linebreak"></span>
<span class="line">noctem operi iungunt et robora ferre coactis</span><span class="linebreak"></span>
<span class="line">approperant humeris ac raptas collibus ornos.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>iamque ubi nudarunt silva densissima montis,</span><span class="linebreak"></span>
<span class="line">aggessere trabes; rapidisque accensus in orbem</span><span class="linebreak"></span>
<span class="line">excoquitur flammis scopulus. mox proruta ferro</span><span class="linebreak"></span>
<span class="line">dat gemitum putris resoluto pondere moles</span><span class="linebreak"></span>
<span class="line">atque aperit fessis antiqui regna Latini.</span><span class="linebreak"></span>
</p></section><notes></notes></section>