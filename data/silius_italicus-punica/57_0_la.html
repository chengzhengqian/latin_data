<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">15</span><span class="br"></span>captivis onerat donis, quae nuper ab arce</span><span class="linebreak"></span>
<span class="line">victor fumantis rapuit semusta Sagunti.</span><span class="linebreak"></span>
<span class="line">vulgatum, nec cassa fides, ab origine fani</span><span class="linebreak"></span>
<span class="line">impositas durare trabes solasque per aevum</span><span class="linebreak"></span>
<span class="line">condentum novisse manus. hinc credere gaudent</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>consedisse deum seniumque repellere templis.</span><span class="linebreak"></span>
<span class="line">tum, quis fas et honos adyti penetralia nosse,</span><span class="linebreak"></span>
<span class="line">femineos prohibent gressus ac limine curant</span><span class="linebreak"></span>
<span class="line">saetigeros arcere sues; nec discolor ulli</span><span class="linebreak"></span>
<span class="line">ante aras cultus; velantur corpora lino,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>et Pelusiaco praefulget stamine vertex.</span><span class="linebreak"></span>
<span class="line">discinctis mos tura dare atque e lege parentum</span><span class="linebreak"></span>
<span class="line">sacrificam lato vestem distinguere clavo.</span><span class="linebreak"></span>
<span class="line">pes nudus tonsaeque comae castumque cubile;</span><span class="linebreak"></span>
<span class="line">irrestincta focis servant altaria flammae.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>sed nulla effigies simulacrave nota deorum</span><span class="linebreak"></span>
<span class="line">maiestate locum et sacro implevere timore.</span><span class="linebreak"></span></p>
<p class="lineGroup"><span class="line indent1">In foribus labor Alcidae: Lernaea recisis</span><span class="linebreak"></span>
<span class="line">anguibus hydra iacet, nexuque elisa leonis</span><span class="linebreak"></span>
<span class="line">ora Cleonaei patulo caelantur hiatu.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>at Stygius, saevis terrens latratibus umbras,</span><span class="linebreak"></span>
<span class="line">ianitor, aeterno tum primum tractus ab antro,</span><span class="linebreak"></span>
<span class="line">vincla indignatur, metuitque Megaera catenas.</span><span class="linebreak"></span>
<span class="line">iuxta Thraces equi pestisque Erymanthia et altos</span><span class="linebreak"></span>
</p></section><notes></notes></section>