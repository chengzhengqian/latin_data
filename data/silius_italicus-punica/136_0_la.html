<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup"><span class="line indent1">Nec Sidicina cohors defit. Viriasius armat</span><span class="linebreak"></span>
<span class="line">mille viros, nulli victus vel ponere castra,</span><span class="linebreak"></span>
<span class="line">vel iunxisse ratem duroque resolvere muros</span><span class="linebreak"></span>
<span class="line">ariete et in turrim subitos immittere pontes.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>quem postquam Libyae ductor virtute feroci</span><span class="linebreak"></span>
<span class="line">exultare videt (namque illi vulnere praeceps</span><span class="linebreak"></span>
<span class="line">terga dabat levibus diffisus Arauricus armis)</span><span class="linebreak"></span>
<span class="line">acrius hoc, pulchro Mavorte accensus in iram</span><span class="linebreak"></span>
<span class="line">et dignum sese ratus in certamina saevo</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>comminus ire viro, referenti e corpore telum</span><span class="linebreak"></span>
<span class="line">advolat et fodiens pectus: “laudande laborum,</span><span class="linebreak"></span>
<span class="line">quisquis es, haud alia decuit te occumbere dextra.</span><span class="linebreak"></span>
<span class="line">ad manes leti perfer decus. Itala gentis</span><span class="linebreak"></span>
<span class="line">ni tibi origo foret, vita donatus abires.”</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>hinc Fadum petit et veterem bellare Labicum,</span><span class="linebreak"></span>
<span class="line">cui Siculis quondam terris congressus Hamilcar</span><span class="linebreak"></span>
<span class="line">clarum spectato dederat certamine nomen.</span><span class="linebreak"></span>
<span class="line">immemor annorum seniumque oblitus, in arma</span><span class="linebreak"></span>
<span class="line">ille quidem cruda mente et viridissimus irae</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>ibat, sed vani frigentem in Marte senectam</span><span class="linebreak"></span>
<span class="line">prodebant ictus; stipula crepitabat inani</span><span class="linebreak"></span>
<span class="line">ignis iners cassamque dabat sine robore flammam.</span><span class="linebreak"></span>
<span class="line">quem postquam accepit patrio monstrante superbus</span><span class="linebreak"></span>
<span class="line">armigero Poenum ductor: “certamina primae</span><span class="linebreak"></span>
<span class="line">hic lue nunc,” inquit, “pugnae; te notus Hamilcar</span><span class="linebreak"></span>
<span class="line"><span class="br"></span><span class="lineNumber">576</span><span class="br"></span>hac trahit ad manes dextra.” tum librat ab aure</span><span class="linebreak"></span>
<span class="line">intorquens iaculum et versantem in vulnere sese</span><span class="linebreak"></span>
<span class="line">transigit. extracta foedavit cuspide sanguis</span><span class="linebreak"></span>
<span class="line">canitiem et longos finivit morte labores.</span><span class="linebreak"></span>
</p></section><notes></notes></section>