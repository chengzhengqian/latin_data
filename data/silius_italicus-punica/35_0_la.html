<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">praecipitem iacit et delapsus pondere prono</span><span class="linebreak"></span>
<span class="line">membra super nati moribundos explicat artus.</span><span class="linebreak"></span></p>
<p class="lineGroup"><span class="line indent1">Dum cadit externo Gortynius advena bello,</span><span class="linebreak"></span>
<span class="line">iam nova molitus stimulato milite Theron,</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Alcidae templi custos araeque sacerdos,</span><span class="linebreak"></span>
<span class="line">non expectatum Tyriis effuderat agmen</span><span class="linebreak"></span>
<span class="line">et fera miscebat reserata proelia porta.</span><span class="linebreak"></span>
<span class="line">atque illi non hasta manu, non vertice cassis,</span><span class="linebreak"></span>
<span class="line">sed, fisus latis humeris et mole iuventae,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>agmina vastabat clava, nihil indigus ensis.</span><span class="linebreak"></span>
<span class="line">exuviae capiti impositae tegimenque leonis</span><span class="linebreak"></span>
<span class="line">terribilem attollunt excelso vertice rictum.</span><span class="linebreak"></span>
<span class="line">centum angues idem Lernaeaque monstra gerebat</span><span class="linebreak"></span>
<span class="line">in clipeo et sectis geminam serpentibus hydram.</span><span class="linebreak"></span>
<span class="line">ille Iubam Thapsumque patrem clarumque Micipsam</span><span class="linebreak"></span>
<span class="line">nomine avi Maurumque Sacen, a moenibus actos 161</span><span class="linebreak"></span>
<span class="line">palantesque fuga, praeceps ad litora cursu</span><span class="linebreak"></span>
<span class="line">egerat, atque una spumabant aequora dextra.</span><span class="linebreak"></span>
<span class="line">nec contentus Idi leto letoque Cothonis</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Marmaridae nec caede Rothi nec caede Iugurthae,</span><span class="linebreak"></span>
<span class="line">Asbytes currum et radiantis tegmina laenae</span><span class="linebreak"></span>
<span class="line">poscebat votis gemmataque lumina peltae</span><span class="linebreak"></span>
<span class="line">atque in belligera versabat virgine mentem.</span><span class="linebreak"></span>
<span class="line">quem ruere ut telo vidit regina cruento,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>obliquos detorquet equos laevumque per orbem</span><span class="linebreak"></span>
<span class="line">fallaci gyro campum secat ac velut ales</span><span class="linebreak"></span>
<span class="line">averso rapitur sinuata per aequora curru.</span><span class="linebreak"></span>
</p></section><notes></notes></section>