<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">qua sparsit ferrum, latus rubet aequore limes.</span><span class="linebreak"></span>
<span class="line">ergo instat fatis, et rumpere foedera certus,</span><span class="linebreak"></span>
<span class="line">quo datur, interea Romam comprendere bello</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>gaudet et extremis pulsat Capitolia terris.</span><span class="linebreak"></span></p>
<p class="lineGroup"><span class="line indent1">Prima Saguntinas turbarunt classica portas,</span><span class="linebreak"></span>
<span class="line">bellaque sumpta viro belli maioris amore.</span><span class="linebreak"></span>
<span class="line">haud procul Herculei tollunt se litore muri,</span><span class="linebreak"></span>
<span class="line">clementer crescente iugo, quis nobile nomen</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>conditus excelso sacravit colle Zacynthos.</span><span class="linebreak"></span>
<span class="line">hic comes Alcidae remeabat in agmine Thebas</span><span class="linebreak"></span>
<span class="line">Geryone extincto caeloque ea facta ferebat.</span><span class="linebreak"></span>
<span class="line">tres animas namque id monstrum,tres corpore dextras</span><span class="linebreak"></span>
<span class="line">armarat ternaque caput cervice gerebat.</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>haud alium vidit tellus, cui ponere finem</span><span class="linebreak"></span>
<span class="line">non posset mors una viro, duraeque sorores</span><span class="linebreak"></span>
<span class="line">tertia bis rupto torquerent stamina filo.</span><span class="linebreak"></span>
<span class="line">hinc spolia ostentabat ovans captivaque victor</span><span class="linebreak"></span>
<span class="line">armenta ad fontes medio fervore vocabat,</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>cum tumidas fauces accensis sole venenis</span><span class="linebreak"></span>
<span class="line">calcatus rupit letali vulnere serpens</span><span class="linebreak"></span>
<span class="line">Inachiumque virum terris prostravit Hiberis.</span><span class="linebreak"></span>
<span class="line">mox profugi ducente Noto advertere coloni,</span><span class="linebreak"></span>
<span class="line">insula quos genuit Graio circumflua ponto</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>atque auxit quondam Laertia regna Zacynthos.</span><span class="linebreak"></span>
<span class="line">firmavit tenues ortus mox Daunia pubes,</span><span class="linebreak"></span>
<span class="line">sedis inops, misit largo quam dives alumno,</span><span class="linebreak"></span>
</p></section><notes></notes></section>