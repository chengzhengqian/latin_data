<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">tune illum, quem non acies, non moenia et urbes</span><span class="linebreak"></span>
<span class="line">ferre valent, cum frons propior lumenque corusco</span><span class="linebreak"></span>
<span class="line">igne micat, tune illa viri, quae vertice fundit,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>fulmina pertuleris, si viso intorserit ense</span><span class="linebreak"></span>
<span class="line">diram, qua vertit per campos agmina, vocem?</span><span class="linebreak"></span>
<span class="line">fallit te, mensas inter quod credis inermem.</span><span class="linebreak"></span>
<span class="line">tot bellis quaesita viro, tot caedibus armat</span><span class="linebreak"></span>
<span class="line">maiestas aeterna ducem. si admoveris ora,</span><span class="linebreak"></span>
<span class="line">Cannas et Trebiam ante oculos Thrasymennaque busta</span><span class="linebreak"></span>
<span class="line"><span class="br"></span><span class="lineNumber">346</span><span class="br"></span>et Pauli stare ingentem miraberis umbram.</span><span class="linebreak"></span>
<span class="line">quid? tanto in casu comitum iuxtaque iacentum</span><span class="linebreak"></span>
<span class="line">torpebunt dextrae? parce, oro, et desine velle,</span><span class="linebreak"></span>
<span class="line">cui nequeas victor superesse. an tristia vincla</span><span class="linebreak"></span>
<span class="line">et Decius non erudiunt componere mentem?”</span><span class="linebreak"></span></p>
<p class="lineGroup">
<span class="line indent1">Talia commemorans, famae maioris amore</span><span class="linebreak"></span>
<span class="line">flagrantem ut vidit iuvenem surdumque timori,</span><span class="linebreak"></span>
<span class="line">“nil ultra posco, refer in convivia gressum;</span><span class="linebreak"></span>
<span class="line">approperemus,” ait. “non iam tibi pectora pubis</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>Sidoniae fodienda manu tutantia regem:</span><span class="linebreak"></span>
<span class="line">hoc iugulo dextram explora. namque haec tibi ferrum,</span><span class="linebreak"></span>
<span class="line">si Poenum invasisse paras, per viscera ferrum</span><span class="linebreak"></span>
<span class="line">nostra est ducendum. tardam ne sperne senectam:</span><span class="linebreak"></span>
<span class="line">opponam membra atque ensem extorquere negatum</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>morte mea eripiam.” lacrimae tunc ore profusae,</span><span class="linebreak"></span>
<span class="line">et magna superum cura servatus in arma</span><span class="linebreak"></span>
<span class="line">Scipiadae Poenus; nec tantum fata dederunt</span><span class="linebreak"></span>
<span class="line">externa peragi dextra. pulcherrimus irae</span><span class="linebreak"></span>
<span class="line">et dignus fieri compos memorabilis ausi,</span><span class="linebreak"></span>
</p></section><notes></notes></section>