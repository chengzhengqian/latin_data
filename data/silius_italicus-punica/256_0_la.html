<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">coniecto fodit ense super; vomit ille calentem</span><span class="linebreak"></span>
<span class="line">sanguinis effundens per hiantia viscera rivum,</span><span class="linebreak"></span>
<span class="line">et subit Aetolos Atlanticus accola campos.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">185</span><span class="br"></span>Has inter strages rapido terrore coorti,</span><span class="linebreak"></span>
<span class="line">invadunt terga atque averso turbine miscent</span><span class="linebreak"></span>
<span class="line">bella inopina viri, Tyrius quos fallere doctus</span><span class="linebreak"></span>
<span class="line">hanc ipsam pugnae rector formarat ad artem;</span><span class="linebreak"></span>
<span class="line">succinctique dolis, fugerent ceu Punica castra,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>dediderant dextras; tum totis mentibus actam</span><span class="linebreak"></span>
<span class="line">in caedes aciem pone atque in terga ruentes</span><span class="linebreak"></span>
<span class="line">praecipitant. non hasta viro, non deficit ensis:</span><span class="linebreak"></span>
<span class="line">e strage est ferrum atque evulsa cadavere tela.</span><span class="linebreak"></span>
<span class="line">raptum Galba procul—neque enim virtutis amorem</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>adversa exemisse valent—ut vidit ab hoste</span><span class="linebreak"></span>
<span class="line">auferri signum, conixus corpore toto</span><span class="linebreak"></span>
<span class="line">victorem assequitur letalique occupat ictu.</span><span class="linebreak"></span>
<span class="line">ac dum comprensam caeso de corpore praedam</span><span class="linebreak"></span>
<span class="line">avellit, tardeque manus moribunda remittit,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>transfixus gladio propere accurrentis Amorgi</span><span class="linebreak"></span>
<span class="line">occidit, immoriens magnis non prosperus ausis.</span><span class="linebreak"></span></p>
<p class="lineGroup">
<span class="line indent1">Haec inter, veluti nondum satiasset Enyo</span><span class="linebreak"></span>
<span class="line">iras saeva truces, sublatum pulvere campum</span><span class="linebreak"></span>
<span class="line">Vulturnus rotat et candentes torquet harenas.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>iamque reluctantes stridens immane procella</span><span class="linebreak"></span>
<span class="line">per longum tulit ad campi suprema cavisque</span><span class="linebreak"></span>
<span class="line">afflictos ripis tumidum demersit in amnem.</span><span class="linebreak"></span>
<span class="line">hic tibi finis erat, metas hic Aufidus aevi</span><span class="linebreak"></span>
<span class="line">servabat tacito, non felix Curio, leto.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>namque, furens animi dum consternata moratur</span><span class="linebreak"></span>
</p></section><notes></notes></section>