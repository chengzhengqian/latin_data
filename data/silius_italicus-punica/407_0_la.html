<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ac, supplex geminas tendens ad sidera palmas,</span><span class="linebreak"></span>
<span class="line">Tellurem Noctemque et caelo sparsa precatur</span><span class="linebreak"></span>
<span class="line">astra ducemque viae tacito sub lumine Phoeben.</span><span class="linebreak"></span>
<span class="line">inde legit dignas tanta ad conamina dextras.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>quaque iacet superi Larinas accola ponti,</span><span class="linebreak"></span>
<span class="line">qua duri bello gens Marrucina fidemque</span><span class="linebreak"></span>
<span class="line">exuere indocilis sociis Frentanus in armis,</span><span class="linebreak"></span>
<span class="line">tum, qua vitiferos domitat Praetutia pubes,</span><span class="linebreak"></span>
<span class="line">laeta laboris, agros, et penna et fulmine et undis</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>hibernis et Achaemenio velocior arcu</span><span class="linebreak"></span>
<span class="line">evolat. hortator sibi quisque: “age, perge, salutem</span><span class="linebreak"></span>
<span class="line">Ausoniae ancipites superi et, stet Roma cadatve,</span><span class="linebreak"></span>
<span class="line">in pedibus posuere tuis,” clamantque ruuntque.</span><span class="linebreak"></span>
<span class="line">hortandi genus—acer avet praecedere ductor.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>illum augent cursus annisi aequare sequendo</span><span class="linebreak"></span>
<span class="line">atque indefessi noctemque diemque feruntur.</span><span class="linebreak"></span></p>
<p class="lineGroup">
<span class="line indent1">At Roma, adversi tantum mala gliscere belli</span><span class="linebreak"></span>
<span class="line">accipiens, trepidare metu nimiumque Neronem</span><span class="linebreak"></span>
<span class="line">speravisse queri, atque uno sibi vulnere posse</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>auferri restantem animam. non arma nec aurum</span><span class="linebreak"></span>
<span class="line">nec pubem nec, quern fundat, superesse cruorem.</span><span class="linebreak"></span>
<span class="line">scilicet Hasdrubalem invadat, qui ad proelia soli</span><span class="linebreak"></span>
<span class="line">Hannibali satis esse nequit? iam rursus, ubi arma</span><span class="linebreak"></span>
<span class="line">avertisse suo cognorit devia vallo,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>haesurum portis Poenum; venisse, superbo</span><span class="linebreak"></span>
<span class="line">qui fratri certet, cui maxima gloria cedat</span><span class="linebreak"></span>
<span class="line">urbis deletae. fremit amens corde sub imo</span><span class="linebreak"></span>
<span class="line">ordo patrum ac magno interea meditatur amore</span><span class="linebreak"></span>
<span class="line">servandi decoris, quonam se fine minanti</span><span class="linebreak"></span>
</p></section><notes></notes></section>