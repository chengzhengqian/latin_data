<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nullum ver usquam nullique aestatis honores.</span><span class="linebreak"></span>
<span class="line">sola iugis habitat diris sedesque, tuetur</span><span class="linebreak"></span>
<span class="line">perpetuas deformis hiems; illa undique nubes</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>huc atras agit et mixtos cum grandine nimbos.</span><span class="linebreak"></span>
<span class="line">iam cuncti flatus ventique furentia regna</span><span class="linebreak"></span>
<span class="line">Alpina posuere domo. caligat in altis</span><span class="linebreak"></span>
<span class="line">obtutus saxis, abeuntque in nubila montes.</span><span class="linebreak"></span>
<span class="line">mixtus Athos Tauro Rhodopeque adiuncta Mimanti</span><span class="linebreak"></span>
<span class="line">Ossaque cum Pelio cumque Haemo cesserit Othrys.</span><span class="linebreak"></span>
<span class="line"><span class="br"></span><span class="lineNumber">496</span><span class="br"></span>primus inexpertas adiit Tirynthius arces.</span><span class="linebreak"></span>
<span class="line">scindentem nubes frangentemque ardua montis</span><span class="linebreak"></span>
<span class="line">spectarunt superi longisque ab origine saeclis</span><span class="linebreak"></span>
<span class="line">intemerata gradu magna vi saxa domantem.</span><span class="linebreak"></span>
<span class="line indent1"><span class="br"></span><span class="lineNumber">500</span><span class="br"></span>At miles dubio tardat vestigia gressu,</span><span class="linebreak"></span>
<span class="line">impia ceu sacros in fines arma per orbem,</span><span class="linebreak"></span>
<span class="line">natura prohibente, ferant divisque repugnent.</span><span class="linebreak"></span>
<span class="line">contra quae ductor (non Alpibus ille nec ullo</span><span class="linebreak"></span>
<span class="line"><span class="br"></span><span class="lineNumber">504</span><span class="br"></span>turbatus terrore loci, sed languida maestis</span><span class="linebreak"></span>
<span class="line">corda virum fovet hortando revocatque vigorem):</span><span class="linebreak"></span>
<span class="line">“non pudet obsequio superum fessosque secundis,</span><span class="linebreak"></span>
<span class="line">post belli decus atque acies, dare terga nivosis</span><span class="linebreak"></span>
<span class="line">montibus et segnes summittere rupibus arma?</span><span class="linebreak"></span>
<span class="line">nunc, o nunc, socii, dominantis moenia Romae</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>credite vos summumque Iovis conscendere culmen.</span><span class="linebreak"></span>
<span class="line">hic labor Ausoniam et dabit hic in vincula Thybrim.”</span><span class="linebreak"></span>
<span class="line">nec mora, commotum promissis ditibus agmen</span><span class="linebreak"></span>
<span class="line">erigit in collem et vestigia linquere nota</span><span class="linebreak"></span>
<span class="line">Herculis edicit magni crudisque locorum</span><span class="linebreak"></span>
</p></section><notes></notes></section>