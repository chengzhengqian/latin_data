<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ille, novus pluvias Titan ut proderet ortu</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>fuscatis tristis radiis; ille, haereat anne</span><span class="linebreak"></span>
<span class="line">pendeat instabilis tellus; cur foedere certo</span><span class="linebreak"></span>
<span class="line">hunc affusa globum Tethys circumliget undis,</span><span class="linebreak"></span>
<span class="line">noverat atque una pelagi lunaeque labores,</span><span class="linebreak"></span>
<span class="line">et pater Oceanus qua lege effunderet aestus.</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>non illum mundi numerasse capacis harenas</span><span class="linebreak"></span>
<span class="line">vana fides, puppes etiam constructaque saxa</span><span class="linebreak"></span>
<span class="line">feminea traxisse ferunt contra ardua dextra.</span><span class="linebreak"></span></p>
<p class="lineGroup"><span class="line indent1">Hic dum Italum ductorem astu Teucrosque fatigat,</span><span class="linebreak"></span>
<span class="line">adnabat centum late Sidonia velis</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>classis subsidio et scindebat caerula rostris.</span><span class="linebreak"></span>
<span class="line">erigitur subitas in spes Arethusia proles</span><span class="linebreak"></span>
<span class="line">adiungitque suas, portu progressa, carinas.</span><span class="linebreak"></span>
<span class="line">nec contra Ausonius tonsis aptare lacertos</span><span class="linebreak"></span>
<span class="line">addubitat mersisque celer fodit aequora remis.</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>verberibus torsere fretum; salis icta frequenti</span><span class="linebreak"></span>
<span class="line">albescit pulsu facies, perque aequora late</span><span class="linebreak"></span>
<span class="line">spumat canenti sulcatus gurgite limes.</span><span class="linebreak"></span>
<span class="line">insultant pariter pelago, ac Neptunia regna</span><span class="linebreak"></span>
<span class="line">tempestate nova trepidant. tum vocibus aequor</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>personat, et clamat scopulis clamoris imago.</span><span class="linebreak"></span>
<span class="line">ac iam diffusus vacua bellator in unda</span><span class="linebreak"></span>
<span class="line">cornibus ambierat patulos ad proelia fluctus,</span><span class="linebreak"></span>
<span class="line">navali claudens umentem indagine campum.</span><span class="linebreak"></span>
<span class="line">ac simili curvata sinu diversa ruebat</span><span class="linebreak"></span>
</p></section><notes></notes></section>