<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">unum, Roma, diem; sed non te crastina nobis</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>lux umquam eripiet, descendat Iupiter ipse</span><span class="linebreak"></span>
<span class="line">in terras licet.” infrendens dum talia fatur,</span><span class="linebreak"></span>
<span class="line">ecce serenato clarum iubar emicat axe,</span><span class="linebreak"></span>
<span class="line">purgatusque nitet discussis nubibus aether.</span><span class="linebreak"></span>
<span class="line">Aeneadae sensere deum telisque repostis</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>summissas tendunt alta ad Capitolia dextras</span><span class="linebreak"></span>
<span class="line">et festa cingunt montis penetralia lauro.</span><span class="linebreak"></span>
<span class="line">tum vultus, modo non parvo sudore madentes,</span><span class="linebreak"></span>
<span class="line">nunc laetos Iovis aspectant: “da, summe deorum,</span><span class="linebreak"></span>
<span class="line">da, pater, ut sacro Libys inter proelia telo</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>concidat: haud alia potis est occumbere dextra.”</span><span class="linebreak"></span></p>
<p class="lineGroup">
<span class="line indent1">Sic adeo orantes pressere silentia, postquam</span><span class="linebreak"></span>
<span class="line">abstulerat terras nigrantibus Hesperus umbris.</span><span class="linebreak"></span>
<span class="line">quem simul attollens rutilantem lampada Titan</span><span class="linebreak"></span>
<span class="line">obruit et vitae rediit mortalibus usus,</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>Poenus adest, nec se castris Oenotria pubes</span><span class="linebreak"></span>
<span class="line">continet. haud dum enses stricti, mediumque iacebat</span><span class="linebreak"></span>
<span class="line">tantum ad bella loci, quantum tramittere iactae</span><span class="linebreak"></span>
<span class="line">sufficerent hastae, cum fulgor hebescere caeli</span><span class="linebreak"></span>
<span class="line">per subitum coepit, densaeque subire tenebrae,</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>atque dies fugere, atque armari ad proelia rursus</span><span class="linebreak"></span>
<span class="line">Iupiter. incumbunt venti, crassusque rotante</span><span class="linebreak"></span>
<span class="line">Austro nimborum fervet globus. intonat ipse,</span><span class="linebreak"></span>
<span class="line">quod tremat et Rhodope Taurusque et Pindus et Atlas.</span><span class="linebreak"></span>
<span class="line">audivere lacus Erebi, mersusque profundis</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>agnovit tenebris caelestia bella Typhoeus.</span><span class="linebreak"></span>
<span class="line">invadit Notus ac, piceam cum grandine multa</span><span class="linebreak"></span>
</p></section><notes></notes></section>