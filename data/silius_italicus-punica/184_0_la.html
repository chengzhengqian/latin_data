<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">440</span><span class="br"></span>audivit sacrae lectus certamina formae,</span><span class="linebreak"></span>
<span class="line">tum matris currus niveos agitabat olores,</span><span class="linebreak"></span>
<span class="line">tempora sollicitus litis servasse, Cupido.</span><span class="linebreak"></span>
<span class="line">parvulus ex humero gorytos et aureus arcus</span><span class="linebreak"></span>
<span class="line">fulgebat, nutuque vetans trepidare parentem,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>monstrabat gravidam telis se ferre pharetram.</span><span class="linebreak"></span>
<span class="line">ast alius nivea comebat fronte capillos,</span><span class="linebreak"></span>
<span class="line">purpureos alius vestis religabat amictus,</span><span class="linebreak"></span>
<span class="line">cum sic suspirans roseo Venus ore decoros</span><span class="linebreak"></span>
<span class="line">alloquitur natos: ’ testis certissima vestrae</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>ecce dies pietatis adest. quis credere salvis</span><span class="linebreak"></span>
<span class="line">hoc ausit vobis? de forma atque ore (quid ultra</span><span class="linebreak"></span>
<span class="line">iam superest rerum?) certat Venus. omnia parvis</span><span class="linebreak"></span>
<span class="line">si mea tela dedi blando medicata veneno,</span><span class="linebreak"></span>
<span class="line">si vester, caelo ac terris qui foedera sancit,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>stat supplex, cum vultis, avus: victoria nostra</span><span class="linebreak"></span>
<span class="line">Cypron Idumaeas referat de Pallade palmas,</span><span class="linebreak"></span>
<span class="line">de Iunone Paphos centum mihi fumet in aris.’</span><span class="linebreak"></span>
<span class="line">dumque haec aligeris instat Cytherea, sonabat</span><span class="linebreak"></span>
<span class="line">omne nemus gradiente dea. nam bellica virgo,</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>aegide deposita atque assuetum casside crinem</span><span class="linebreak"></span>
<span class="line">involvi tunc compta tamen pacemque serenis</span><span class="linebreak"></span>
<span class="line">condiscens oculis, ibat lucoque ferebat</span><span class="linebreak"></span>
<span class="line">praedicto sacrae vestigia concita plantae.</span><span class="linebreak"></span>
<span class="line">parte alia intrabat iussis Saturnia silvis,</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>iudicium Phrygis et fastus pastoris et Iden</span><span class="linebreak"></span>
<span class="line">post fratris latura toros. postrema nitenti</span><span class="linebreak"></span>
<span class="line">affulsit vultu ridens Venus. omnia circa</span><span class="linebreak"></span>
<span class="line">et nemora et penitus frondosis rupibus antra</span><span class="linebreak"></span>
</p></section><notes></notes></section>