<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">365</span><span class="br"></span>amisit quantam posito conamine laudem,</span><span class="linebreak"></span>
<span class="line">cui tantum est voluisse decus! tum reddere sese</span><span class="linebreak"></span>
<span class="line">festinant epulis et tristia fronte serenant,</span><span class="linebreak"></span>
<span class="line">donec laeta virum solvit convivia somnus.</span><span class="linebreak"></span></p>
<p class="lineGroup">
<span class="line indent1">Postera lux Phaëthontis equos proferre parabat,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>iam rapido summis curru splendente sub undis,</span><span class="linebreak"></span>
<span class="line">et iuvenis magno generatus Hamilcare duras</span><span class="linebreak"></span>
<span class="line">iam dudum exercet curas. Carthaginis arces</span><span class="linebreak"></span>
<span class="line">ire ferox Mago et patribus portare iubetur</span><span class="linebreak"></span>
<span class="line">nuntius acta ducis. praeda et captiva leguntur</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>corpora dereptaeque viris sub Marte cruento</span><span class="linebreak"></span>
<span class="line">exuviae, fausti superis libamina belli.</span><span class="linebreak"></span>
<span class="line">altera curarum Libycis dimittitur oris</span><span class="linebreak"></span>
<span class="line">heu Decius, reduci lentas servatus ad iras,</span><span class="linebreak"></span>
<span class="line">ni poenae iuvenem indignae miseratus ab alto</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Iupiter antiquam Batti vertisset ad urbem.</span><span class="linebreak"></span>
<span class="line">hic Pellaea virum Ptolemaei sceptra vehentum</span><span class="linebreak"></span>
<span class="line">eripuere minis, resolutaque vincula collo.</span><span class="linebreak"></span>
<span class="line">atque eadem vitae custos mox deinde quieto</span><span class="linebreak"></span>
<span class="line">accepit tellus ossa inviolata sepulcro.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">385</span><span class="br"></span>Nec Venerem interea fugit exoptabile tempus</span><span class="linebreak"></span>
<span class="line">Poenorum mentes caeco per laeta premendi</span><span class="linebreak"></span>
<span class="line">exitio et luxu corda importuna domandi.</span><span class="linebreak"></span>
<span class="line">spargere tela manu passim fallentia natis</span><span class="linebreak"></span>
<span class="line">imperat et tacitas in pectora mittere flammas.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>tum pueris dulce arridens: “eat improba Iuno</span><span class="linebreak"></span>
<span class="line">et nos (nec mirum, quid enim sumus?) acta secundis</span><span class="linebreak"></span>
<span class="line">despiciat. valet illa manu, valet illa lacertis;</span><span class="linebreak"></span>
</p></section><notes></notes></section>