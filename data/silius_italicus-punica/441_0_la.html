<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">665</span><span class="br"></span>Iupiter aeterni monet. Hannibali ecce senectus</span><span class="linebreak"></span>
<span class="line">intremit, aut aegros simulat mentita timores,</span><span class="linebreak"></span>
<span class="line">ne finem longis tandem peperisse ruinis</span><span class="linebreak"></span>
<span class="line">sit noster titulus. certe iam dextera nobis</span><span class="linebreak"></span>
<span class="line">experta, et robur florentibus auximus annis.</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>ne vero fabricate moras; sed currere sortem</span><span class="linebreak"></span>
<span class="line">hanc sinite ad veterum delenda opprobria cladum,</span><span class="linebreak"></span>
<span class="line">quam mihi servavere dei. sat gloria cauto</span><span class="linebreak"></span>
<span class="line">non vinci pulchra est Fabio, peperitque sedendo</span><span class="linebreak"></span>
<span class="line">omnia Cunctator; nobis nec Mago nec Hannon</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>nec Gisgone satus nec Hamilcare terga dedisset,</span><span class="linebreak"></span>
<span class="line">si segnes clauso traheremus proelia vallo.</span><span class="linebreak"></span>
<span class="line">Sidoniusne puer, vix pubescente iuventa,</span><span class="linebreak"></span>
<span class="line">Laurentes potuit populos et Troia adire</span><span class="linebreak"></span>
<span class="line">moenia flaventemque sacro cum gurgite Thybrim</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>et potuit Latium longo depascere bello?</span><span class="linebreak"></span>
<span class="line">nos Libyae terris tramittere signa pigebit</span><span class="linebreak"></span>
<span class="line">et Tyrias agitare domos? secura pericli</span><span class="linebreak"></span>
<span class="line">litora lata patent, et opima pace quieta</span><span class="linebreak"></span>
<span class="line">stat tellus. timeat tandem Carthago, timeri</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>assueta, et nobis, quamvis Oenotria nondum</span><span class="linebreak"></span>
<span class="line">Hannibale arva vacent, superesse intellegat arma.</span><span class="linebreak"></span>
<span class="line">illum ego, quem vosmet cauti consultaque vestra</span><span class="linebreak"></span>
<span class="line">in Latio fecere senem, cui tertia large</span><span class="linebreak"></span>
<span class="line">fundenti nostrum ducuntur lustra cruorem,</span><span class="linebreak"></span>
<span class="line">ilium ego ad incensas trepidantem et sera paventem</span><span class="linebreak"></span>
<span class="line"><span class="br"></span><span class="lineNumber">691</span><span class="br"></span>advertam patriae sedes. an Roma videbit</span><span class="linebreak"></span>
<span class="line">turpia Agenoreae muris vestigia dextrae,</span><span class="linebreak"></span>
<span class="line">Carthago immunis nostros secura labores</span><span class="linebreak"></span>
<span class="line">audiet interea et portis bellabit apertis?</span><span class="linebreak"></span>
</p></section><notes></notes></section>