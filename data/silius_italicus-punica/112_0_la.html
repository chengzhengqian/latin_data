<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">canus apex structa surgebat ad astra pruina.</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>ire iubet: prior extingui labique videtur</span><span class="linebreak"></span>
<span class="line">gloria, post Alpes si stetur montibus ullis.</span><span class="linebreak"></span>
<span class="line">scandunt praerupti nimbosa cacumina saxi,</span><span class="linebreak"></span>
<span class="line">nec superasse iugum finit mulcetve laborem.</span><span class="linebreak"></span>
<span class="line">plana natant, putrique gelu liquentibus undis</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>invia limosa restagnant arva palude.</span><span class="linebreak"></span>
<span class="line">iamque ducis nudus tanta inter inhospita vertex</span><span class="linebreak"></span>
<span class="line">saevitia quatitur caeli, manante per ora</span><span class="linebreak"></span>
<span class="line">perque genas oculo. facilis sprevisse medentes,</span><span class="linebreak"></span>
<span class="line">optatum bene credit emi quocumque periclo</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>bellandi tempus. non frontis parcit honori,</span><span class="linebreak"></span>
<span class="line">dum ne perdat iter; non cetera membra moratur</span><span class="linebreak"></span>
<span class="line">in pretium belli dare, si victoria poscat;</span><span class="linebreak"></span>
<span class="line">satque putat lucis, Capitolia cernere victor</span><span class="linebreak"></span>
<span class="line">qua petat atque Italum feriat qua comminus hostem.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>talia perpessi tandem inter saeva locorum</span><span class="linebreak"></span>
<span class="line">optatos venere lacus, ubi deinde per arma</span><span class="linebreak"></span>
<span class="line">sumeret amissi numerosa piacula visus.</span><span class="linebreak"></span></p>
<p class="lineGroup"><span class="line indent1">Ecce autem patres aderant Carthagine missi;</span><span class="linebreak"></span>
<span class="line">causa viae non parva viris, nec laeta ferebant.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>mos fuit in populis, quos condidit advena Dido,</span><span class="linebreak"></span>
<span class="line">poscere caede deos veniam ac flagrantibus aris,</span><span class="linebreak"></span>
<span class="line">infandum dictu! parvos imponere natos.</span><span class="linebreak"></span>
<span class="line">urna reducebat miserandos annua casus,</span><span class="linebreak"></span>
<span class="line">sacra Thoanteae ritusque imitata Dianae.</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>cui fato sortique deum de more petebat</span><span class="linebreak"></span>
</p></section><notes></notes></section>