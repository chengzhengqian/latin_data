<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">state, venit pugnae: muro tectisque Sagunti</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>hac abigam Poenos dextra; spectacula tantum</span><span class="linebreak"></span>
<span class="line">ferte, viri; vel, si cunctos metus acer in urbem,</span><span class="linebreak"></span>
<span class="line">heu deforme! rapit, soli mihi claudite portas.”</span><span class="linebreak"></span></p>
<p class="lineGroup"><span class="line indent1">At Poenus rapido praeceps ad moenia cursu,</span><span class="linebreak"></span>
<span class="line">dum pavitant trepidi rerum fessique salutis,</span><span class="linebreak"></span>
<span class="line">tendebat; stat primam urbem murosque patentes</span><span class="linebreak"></span>
<span class="line"><span class="br"></span><span class="lineNumber">236</span><span class="br"></span>postposita caede et dilata invadere pugna.</span><span class="linebreak"></span>
<span class="line">id postquam Herculeae custos videt impiger arae,</span><span class="linebreak"></span>
<span class="line">emicat et velox formidine praevenit hostem.</span><span class="linebreak"></span>
<span class="line">gliscit Elissaeo violentior ira tyranno:</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>“tu solve interea nobis, bone ianitor urbis,</span><span class="linebreak"></span>
<span class="line">supplicium, ut pandas,” inquit, “tua moenia leto.”</span><span class="linebreak"></span>
<span class="line">nec plura effari sinit ira, rotatque coruscum</span><span class="linebreak"></span>
<span class="line">mucronem; sed contortum prior impete vasto</span><span class="linebreak"></span>
<span class="line">Daunius huic robur iuvenis iacit; arma fragore</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>icta gravi raucum gemuere, alteque resultant</span><span class="linebreak"></span>
<span class="line">aere illisa cavo nodosae pondera clavae.</span><span class="linebreak"></span>
<span class="line">at viduus teli et frustrato proditus ictu,</span><span class="linebreak"></span>
<span class="line">pernici velox cursu rapit incita membra</span><span class="linebreak"></span>
<span class="line">et celeri fugiens perlustrat moenia planta.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>instat atrox terga increpitans fugientia victor.</span><span class="linebreak"></span>
<span class="line">conclamant matres, celsoque e culmine muri</span><span class="linebreak"></span>
<span class="line">lamentis vox mixta sonat; nunc nomine noto</span><span class="linebreak"></span>
<span class="line">appellant, seras fesso nunc pandere portas</span><span class="linebreak"></span>
<span class="line">posse volunt; quatit hortantum praecordia terror,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>ne simul accipiant ingentem moenibus hostem.</span><span class="linebreak"></span>
<span class="line">incutit umbonem fesso assultatque ruenti</span><span class="linebreak"></span>
</p></section><notes></notes></section>