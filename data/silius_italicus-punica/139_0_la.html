<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">disce ex me pugnas; vel, si pugnare negatum,</span><span class="linebreak"></span>
<span class="line">disce mori. dabit exemplum non vile futuris</span><span class="linebreak"></span>
<span class="line">Flaminius; ne terga Libys, ne Cantaber umquam</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>consulis aspiciat. solus, si tanta libido</span><span class="linebreak"></span>
<span class="line">est vobis rabiesque fugae, tela omnia solus</span><span class="linebreak"></span>
<span class="line">pectore consumo et moriens, fugiente per auras</span><span class="linebreak"></span>
<span class="line">hac anima, vestras revocabo ad proelia dextras.”</span><span class="linebreak"></span></p>
<p class="lineGroup"><span class="line indent1">Dumque ea commemorat densosque obit obvius</span><span class="linebreak"></span>
<span class="line indent2">hostes,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>advolat ora ferus mentemque Ducarius. acri</span><span class="linebreak"></span>
<span class="line">nomen erat gentile viro, fusisque catervis</span><span class="linebreak"></span>
<span class="line">Boiorum quondam patriis antiqua gerebat</span><span class="linebreak"></span>
<span class="line">vulnera barbaricae mentis; noscensque superbi</span><span class="linebreak"></span>
<span class="line">victoris vultus: “tune,” inquit, “maximus ille</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>Boiorum terror? libet hoc cognoscere telo,</span><span class="linebreak"></span>
<span class="line">corporis an tanti manet de vulnere sanguis.</span><span class="linebreak"></span>
<span class="line">nec vos paeniteat, populares, fortibus umbris</span><span class="linebreak"></span>
<span class="line">hoc mactare caput: nostros hic curribus egit</span><span class="linebreak"></span>
<span class="line">insistens victos alta ad Capitolia patres.</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>ultrix hora vocat.” pariter tunc undique fusis</span><span class="linebreak"></span>
<span class="line">obruitur telis, nimboque ruente per auras</span><span class="linebreak"></span>
<span class="line">contectus, nulli dextra iactare reliquit</span><span class="linebreak"></span>
<span class="line">Flaminium cecidisse sua. nec pugna perempto</span><span class="linebreak"></span>
<span class="line">ulterior ductore fuit; namque agmine denso</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>primores iuvenum, laeva ob discrimina Martis</span><span class="linebreak"></span>
<span class="line">infensi superis dextrisque et cernere Poenum</span><span class="linebreak"></span>
<span class="line">victorem plus morte rati, super ocius omnes</span><span class="linebreak"></span>
<span class="line">membra ducis stratosque artus certamine magno</span><span class="linebreak"></span>
</p></section><notes></notes></section>