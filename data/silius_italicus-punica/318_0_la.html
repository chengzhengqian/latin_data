<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">interdum tamen erumpunt sub casside fusae</span><span class="linebreak"></span>
<span class="line">per tacitum lacrimae: quidnam Fortuna minetur,</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>quidve parent superi? pubes dispersa per altas</span><span class="linebreak"></span>
<span class="line">stat turres atque huc ventum sub corde volutat,</span><span class="linebreak"></span>
<span class="line">ut iam Roma satis credat defendere muros.</span><span class="linebreak"></span></p>
<p class="lineGroup">
<span class="line indent1">Poenus ut ad somnos vix totam cursibus actae</span><span class="linebreak"></span>
<span class="line">indulsit pubi noctem, vigil ipse nec ullam</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>ad requiem facilis credensque abscedere vitae</span><span class="linebreak"></span>
<span class="line">quod sopor eripiat tempus, radiantibus armis</span><span class="linebreak"></span>
<span class="line">induitur Nomadumque iubet prorumpere turmas.</span><span class="linebreak"></span>
<span class="line">inde, levis frenis, circum pavitantia fertur</span><span class="linebreak"></span>
<span class="line">quadrupedante sono perculsae moenia Romae.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>nunc aditus lustrat, clausas nunc cuspide pulsat</span><span class="linebreak"></span>
<span class="line">infesta portas fruiturque timore paventum.</span><span class="linebreak"></span>
<span class="line">nunc, lentus celsis adstans in collibus, intrat</span><span class="linebreak"></span>
<span class="line">urbem oculis discitque locos causasque locorum.</span><span class="linebreak"></span>
<span class="line">ac legeret visu cuncta et penetraret in omnes</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>spectando partes, ni magno turbine adesset</span><span class="linebreak"></span>
<span class="line">Fulvius, haud tota Capuae obsidione relicta.</span><span class="linebreak"></span>
<span class="line">tum demum castris turmas inflexit ovantes</span><span class="linebreak"></span>
<span class="line">spectata ductor satiatus pectora Roma.</span><span class="linebreak"></span>
<span class="line">atque ubi nox depulsa polo primaque rubescit</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>lampade Neptunus revocatque Aurora labores,</span><span class="linebreak"></span>
<span class="line">effundit rupto persultans agmina vallo</span><span class="linebreak"></span>
<span class="line">et, quantum clamare valet: â€œper plurima vestra,</span><span class="linebreak"></span>
<span class="line">o socii, decora et sacras in sanguine dextras,</span><span class="linebreak"></span>
<span class="line">vobis ite pares et tantum audete sub armis,</span><span class="linebreak"></span>
</p></section><notes></notes></section>