<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ac supplex patrios compellat nomine manes:</span><span class="linebreak"></span>
<span class="line">“este duces bello et monstratam ducite ad urbem;</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>vobis ultor ego et Sarrano murice fulgens</span><span class="linebreak"></span>
<span class="line">inferias mittam fusis insignis Hiberis</span><span class="linebreak"></span>
<span class="line">et tumulis addam sacros certamine ludos.”</span><span class="linebreak"></span>
<span class="line">praegreditur celeratque vias et corripit agmen</span><span class="linebreak"></span>
<span class="line">pernici rapidum cursu camposque fatigat.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>sic, ubi prosiluit Pisaeo carcere praeceps,</span><span class="linebreak"></span>
<span class="line">non solum ante alios, sed enim, mirabile dictu,</span><span class="linebreak"></span>
<span class="line">ante suos it victor equus, currumque per auras</span><span class="linebreak"></span>
<span class="line">haud ulli durant visus aequare volantem.</span><span class="linebreak"></span></p>
<p class="lineGroup">
<span class="line indent1">Iamque Hyperionia lux septima lampade surgens</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>sensim attollebat propius subeuntibus arces</span><span class="linebreak"></span>
<span class="line">urbis, et admoto crescebant culmina gressu.</span><span class="linebreak"></span>
<span class="line">at pelago vectus servata Laelius hora,</span><span class="linebreak"></span>
<span class="line">quam dederat ductor subigendae ad moenia classi,</span><span class="linebreak"></span>
<span class="line">a tergo affusis cingebat tecta carinis.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Carthago, impenso naturae adiuta favore,</span><span class="linebreak"></span>
<span class="line">excelsos tollit pelago circumflua muros.</span><span class="linebreak"></span>
<span class="line">artatas ponti fauces modica insula claudit,</span><span class="linebreak"></span>
<span class="line">qua Titan ortu terras aspergit Eoo.</span><span class="linebreak"></span>
<span class="line">at, qua prospectat Phoebi iuga sera cadentis,</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>pigram in planiciem stagnantes egerit undas,</span><span class="linebreak"></span>
<span class="line">quas auget veniens refluusque reciprocat aestus.</span><span class="linebreak"></span>
<span class="line">sed gelidas a fronte sedet sublimis ad Arctos</span><span class="linebreak"></span>
<span class="line">urbs imposta iugo pronumque excurrit in aequor</span><span class="linebreak"></span>
<span class="line">et tuta aeterno defendit moenia fluctu.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">230</span><span class="br"></span>Audax, ceu plano gradiens victricia campo</span><span class="linebreak"></span>
</p></section><notes></notes></section>