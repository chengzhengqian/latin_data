<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ceu quondam aeternae regnator noctis, ad imos</span><span class="linebreak"></span>
<span class="line">cum fugeret thalamos, Hennaea virgine rapta,</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>egit nigrantem Stygia caligine currum.</span><span class="linebreak"></span>
<span class="line">at Cato, tum prima sparsus lanugine malas,</span><span class="linebreak"></span>
<span class="line">quod peperere decus Circaeo Tuscula dorso</span><span class="linebreak"></span>
<span class="line">moenia, Laërtae quondam regnata nepoti,</span><span class="linebreak"></span>
<span class="line">quamquam tardatos turbata fronte Latinos</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>collegisse gradum videt, imperterritus ipse</span><span class="linebreak"></span>
<span class="line">ferrata calce atque effusa largus habena</span><span class="linebreak"></span>
<span class="line">cunctantem impellebat equum. negat obvius ire</span><span class="linebreak"></span>
<span class="line">et trepidat cassa sonipes exterritus umbra.</span><span class="linebreak"></span>
<span class="line">tum celer in pugnam dorso delatus ab alto</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>alipedem planta currum premit atquc volanti</span><span class="linebreak"></span>
<span class="line">assilit a tergo: cecidere et lora repente</span><span class="linebreak"></span>
<span class="line">et stimuli; ferrumque super cervice tremiscens</span><span class="linebreak"></span>
<span class="line">palluit infelix subducto sanguine Maurus.</span><span class="linebreak"></span>
<span class="line">ora rapit gladio praefixaque cuspide portat.</span><span class="linebreak"></span>
<span class="line indent1"><span class="br"></span><span class="lineNumber">705</span><span class="br"></span>At saevo Mavorte ferox perrumpit anhelum</span><span class="linebreak"></span>
<span class="line">dictator cum caede globum. miserabile visu,</span><span class="linebreak"></span>
<span class="line">vulneribus fessum ac multo labente cruore</span><span class="linebreak"></span>
<span class="line">ductorem cernit suprema ac foeda precantem.</span><span class="linebreak"></span>
<span class="line">manavere genis lacrimae, clipeoque paventem</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>protegit et natum stimulans: “fortissime, labem</span><span class="linebreak"></span>
<span class="line">hanc pellamus,” ait, “Poenoque ob mitia facta,</span><span class="linebreak"></span>
<span class="line">quod nullos nostris ignes disperserit arvis,</span><span class="linebreak"></span>
<span class="line">dignum expendamus pretium.” tunc, arte paterna</span><span class="linebreak"></span>
<span class="line">ac stimulis gaudens, iuvenis circumdata Poenum</span><span class="linebreak"></span>
</p></section><notes></notes></section>