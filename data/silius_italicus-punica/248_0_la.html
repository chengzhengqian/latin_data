<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">“ductori Tyrio, quem vinctum colla catenis</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>staturum ante tuos currus promisimus urbi?</span><span class="linebreak"></span>
<span class="line">heu patria, heu plebes scelerata et prava favoris!</span><span class="linebreak"></span>
<span class="line">haud umquam expedies tam dura sorte malorum,</span><span class="linebreak"></span>
<span class="line">quem tibi non nasci fuerit per vota petendum,</span><span class="linebreak"></span>
<span class="line">Varronem Hannibalemne, magis.” dum talia Paulus,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>urget praecipites Libys atque in terga ruentum</span><span class="linebreak"></span>
<span class="line">ante oculos cunctas ductoris concitat hastas.</span><span class="linebreak"></span>
<span class="line">pulsatur galea et quatiuntur consulis arma;</span><span class="linebreak"></span>
<span class="line">acrius hoc Paulus medios ruit asper in hostes.</span><span class="linebreak"></span></p>
<p class="lineGroup">
<span class="line indent1">Tum vero excussus mentem, in certamina Paulo</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>avia diducto, convertit Varro manuque</span><span class="linebreak"></span>
<span class="line">cornipedem inflectens, “das,” inquit, “patria, poenas,</span><span class="linebreak"></span>
<span class="line">quae, Fabio incolumi, Varronem ad bella vocasti.</span><span class="linebreak"></span>
<span class="line">quaenam autem mentis vel quae discordia fati?</span><span class="linebreak"></span>
<span class="line">Parcarumne latens fraus est? abrumpere cuncta</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>iamdudum cum luce libet; sed comprimit ensem</span><span class="linebreak"></span>
<span class="line">nescio qui deus et meme ad graviora reservat.</span><span class="linebreak"></span>
<span class="line">vivamne? et fractos sparsosque cruore meorum</span><span class="linebreak"></span>
<span class="line">hos referam populo fasces? atque ora per urbes</span><span class="linebreak"></span>
<span class="line">iratas spectanda dabo? et, quo saevius ipse</span><span class="linebreak"></span>
<span class="line">Hannibal haud poscat, fugiam et te, Roma, videbo?”</span><span class="linebreak"></span>
<span class="line"><span class="br"></span><span class="lineNumber">656</span><span class="br"></span>plura indignantem telis propioribus hostes</span><span class="linebreak"></span>
<span class="line">egere, et sonipes rapuit laxatus habenas.</span><span class="linebreak"></span></p>
</section><notes></notes></section>