<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">90</span><span class="br"></span>nos clausae nivibus rupes suppostaque caelo</span><span class="linebreak"></span>
<span class="line">saxa manent; nos Alcidae, mirante noverca,</span><span class="linebreak"></span>
<span class="line">sudatus labor et, bellis labor acrior, Alpes.</span><span class="linebreak"></span>
<span class="line">quod si promissum vertat Fortuna favorem</span><span class="linebreak"></span>
<span class="line">laevaque sit coeptis, te longa stare senecta</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>aevumque extendisse velim; tua iustior aetas,</span><span class="linebreak"></span>
<span class="line">ultra me improperae ducant cui fila sorores.”</span><span class="linebreak"></span></p>
<p class="lineGroup"><span class="line indent1">Sic ille. at contra Cirrhaei sanguis Imilce</span><span class="linebreak"></span>
<span class="line">Castalii, cui materno de nomine dicta</span><span class="linebreak"></span>
<span class="line">Castulo Phoebei servat cognomina vatis,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>atque ex sacrata repetebat stirpe parentes;</span><span class="linebreak"></span>
<span class="line">tempore quo Bacchus populos domitabat Hiberos,</span><span class="linebreak"></span>
<span class="line">concutiens thyrso atque armata Maenade Calpen,</span><span class="linebreak"></span>
<span class="line">lascivo genitus Satyro nymphaque Myrice,</span><span class="linebreak"></span>
<span class="line">Milichus indigenis late regnabat in oris,</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>cornigeram attollens genitoris imagine frontem.</span><span class="linebreak"></span>
<span class="line">hinc patriam clarumque genus referebat Imilce,</span><span class="linebreak"></span>
<span class="line">barbarica paulum vitiato nomine lingua.</span><span class="linebreak"></span>
<span class="line">quae tunc sic lacrimis sensim manantibus infit:</span><span class="linebreak"></span>
<span class="line">“mene, oblite tua nostram pendere salutem,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>abnuis inceptis comitem? sic foedera nota</span><span class="linebreak"></span>
<span class="line">primitiaeque tori, gelidos ut scandere tecum</span><span class="linebreak"></span>
<span class="line">deficiam montes coniux tua? crede vigori</span><span class="linebreak"></span>
<span class="line">femineo; castum haud superat labor ullus amorem.</span><span class="linebreak"></span>
<span class="line">sin solo aspicimur sexu, fixumque relinqui,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>cedo equidem nec fata moror; deus annuat, oro:</span><span class="linebreak"></span>
</p></section><notes></notes></section>