<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">si qua animo placuere, negat. quis luce suprema</span><span class="linebreak"></span>
<span class="line">dimisisse meas sero non ingemit horas?”</span><span class="linebreak"></span></p>
<p class="lineGroup"><span class="line indent1">Postquam conticuit finisque est addita dictis,</span><span class="linebreak"></span>
<span class="line">turn Virtus: “quasnam iuvenem florentibus,” inquit,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>“pellicis in fraudes annis vitaeque tenebras,</span><span class="linebreak"></span>
<span class="line">cui ratio et magnae caelestia semina mentis</span><span class="linebreak"></span>
<span class="line">munere sunt concessa deum? mortalibus alti</span><span class="linebreak"></span>
<span class="line">quantum caelicolae, tantumdem animalibus isti</span><span class="linebreak"></span>
<span class="line">praecellunt cunctis. tribuit namque ipsa minores</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>hos terris Natura deos; sed foedere certo</span><span class="linebreak"></span>
<span class="line">degeneres tenebris animas damnavit Avernis.</span><span class="linebreak"></span>
<span class="line">at, quis aetherii servatur seminis ortus,</span><span class="linebreak"></span>
<span class="line">caeli porta patet. referam quid cuncta domantem</span><span class="linebreak"></span>
<span class="line">Amphitryoniaden? quid, cui, post Seras et Indos</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>captivo Liber cum signa referret ab Euro,</span><span class="linebreak"></span>
<span class="line">Caucaseae currum duxere per oppida tigres?</span><span class="linebreak"></span>
<span class="line">quid suspiratos magno in discrimine nautis</span><span class="linebreak"></span>
<span class="line">Ledaeos referam fratres vestrumque Quirinum?</span><span class="linebreak"></span>
<span class="line">nonne vides, hominum ut celsos ad sidera vultus</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>sustulerit deus ac sublimia finxerit ora,</span><span class="linebreak"></span>
<span class="line">cum pecudes voluerumque genus formasque ferarum</span><span class="linebreak"></span>
<span class="line">segnem atque obscenam passim stravisset in alvum?</span><span class="linebreak"></span>
<span class="line">ad laudes genitum, capiat si munera divum,</span><span class="linebreak"></span>
<span class="line">felix ad laudes hominum genus, huc, age, paulum</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>aspice—nec longe repetam—modo Roma minanti</span><span class="linebreak"></span>
<span class="line">impar Fidenae contentaque crescere asylo,</span><span class="linebreak"></span>
<span class="line">quo sese extulerit dextris; idem aspice, late</span><span class="linebreak"></span>
<span class="line">florentes quondam luxus quas verterit urbes.</span><span class="linebreak"></span>
</p></section><notes></notes></section>