<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">pondera thesauris patrio nec regia quondam</span><span class="linebreak"></span>
<span class="line">praefulgens ebore et possessa mapalia soli</span><span class="linebreak"></span>
<span class="line">profuerunt. quid rapta iuvant? quid gentibus auri</span><span class="linebreak"></span>
<span class="line">numquam extincta sitis? modo quem Fortuna fovendo</span><span class="linebreak"></span>
<span class="line"><span class="br"></span><span class="lineNumber">266</span><span class="br"></span>congestis opibus donisque refersit opimis,</span><span class="linebreak"></span>
<span class="line">nudum Tartarea portabit navita cymba.</span><span class="linebreak"></span></p>
<p class="lineGroup"><span class="line indent1">Iuxta bellator iuvenilibus Appius ausis</span><span class="linebreak"></span>
<span class="line">pandebat campum caede atque, ubi plurima virtus</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>nullique aspirare vigor, decus inde petebat.</span><span class="linebreak"></span>
<span class="line">obvius huic Atlans, Atlans a litore Hibero,</span><span class="linebreak"></span>
<span class="line">nequicquam extremae longinquus cultor harenae,</span><span class="linebreak"></span>
<span class="line">impetit os hasta, leviterque e corpore summo</span><span class="linebreak"></span>
<span class="line">degustat cuspis generosum extrema cruorem.</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>intonuere minae, violentaque lumina flammis</span><span class="linebreak"></span>
<span class="line">exarsere novis; furit et diffulminat omnem</span><span class="linebreak"></span>
<span class="line">obstantum turbam; clausum sub casside vulnus</span><span class="linebreak"></span>
<span class="line">Martia commendat mananti sanguine membra.</span><span class="linebreak"></span>
<span class="line">tum vero aspiceres pavitantem et condere semet</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>nitentem sociis iuvenem, ceu tigride cerva</span><span class="linebreak"></span>
<span class="line">Hyrcana cum pressa tremit, vel territa pennas</span><span class="linebreak"></span>
<span class="line">colligit accipitrem cernens in nube columba,</span><span class="linebreak"></span>
<span class="line">aut dumis subit, albenti si sensit in aethra</span><span class="linebreak"></span>
<span class="line">librantem nisus aquilam, lepus. ora citato</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>ense ferit, tum colla viri dextramque micantem</span><span class="linebreak"></span>
<span class="line">demetit ac mutat successu saevior hostem.</span><span class="linebreak"></span></p>
<p class="lineGroup"><span class="line indent1">Stabat fulgentem portans in bella bipennem</span><span class="linebreak"></span>
<span class="line">Cinyphius socerique miser Magonis inire</span><span class="linebreak"></span>
<span class="line">optabat pugnam ante oculos spe laudis Isalcas,</span><span class="linebreak"></span>
</p></section><notes></notes></section>