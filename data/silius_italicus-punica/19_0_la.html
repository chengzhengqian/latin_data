<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">450</span><span class="br"></span>avulsum inter tela globo et post terga revinctum</span><span class="linebreak"></span>
<span class="line">Hannibal ad poenam lentae mandaverat irae;</span><span class="linebreak"></span>
<span class="line">increpitansque suos inferri signa iubebat</span><span class="linebreak"></span>
<span class="line">perque ipsos caedis cumulos stragemque iacentum</span><span class="linebreak"></span>
<span class="line"><span class="br"></span><span class="lineNumber">454</span><span class="br"></span>monstrabat furibundus iter cunctosque ciebat</span><span class="linebreak"></span>
<span class="line">nomine et in praedas stantem dabat improbus urbem.</span><span class="linebreak"></span></p>
<p class="lineGroup"><span class="line indent1">Sed postquam a trepidis allatum fervere partem</span><span class="linebreak"></span>
<span class="line">diversam Marte infausto, Murroque secundos</span><span class="linebreak"></span>
<span class="line">hunc superos tribuisse diem, ruit ocius amens</span><span class="linebreak"></span>
<span class="line">lymphato cursu atque ingentes deserit actus.</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>letiferum nutant fulgentes vertice cristae,</span><span class="linebreak"></span>
<span class="line">crine ut flammifero terret fera regna cometes,</span><span class="linebreak"></span>
<span class="line">sanguineum spargens ignem: vomit atra rubentes</span><span class="linebreak"></span>
<span class="line">fax caelo radios, ac saeva luce coruscum</span><span class="linebreak"></span>
<span class="line">scintillat sidus terrisque extrema minatur.</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>praecipiti dant tela viam, dant signa virique,</span><span class="linebreak"></span>
<span class="line">atque ambae trepidant acies; iacit igneus hastae</span><span class="linebreak"></span>
<span class="line">dirum lumen apex, ac late fulgurat umbo.</span><span class="linebreak"></span>
<span class="line">talis ubi Aegaeo surgente ad sidera ponto</span><span class="linebreak"></span>
<span class="line">per longum vasto Cauri cum murmure fluctus</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>suspensum in terras portat mare, frigida nautis</span><span class="linebreak"></span>
<span class="line">corda tremunt; sonat ille procul flatuque tumescens</span><span class="linebreak"></span>
<span class="line">curvatis pavidas tramittit Cycladas undis.</span><span class="linebreak"></span>
<span class="line">non cuncta e muris unum incessentia tela</span><span class="linebreak"></span>
<span class="line">fumantesque ante ora faces, non saxa per artem</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>tormentis excussa tenent. ut tegmina primum</span><span class="linebreak"></span>
<span class="line">fulgentis galeae conspexit et arma cruento</span><span class="linebreak"></span>
<span class="line">inter solem auro rutilantia, turbidus infit:</span><span class="linebreak"></span>
</p></section><notes></notes></section>