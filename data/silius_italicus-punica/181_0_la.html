<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">per colles dumosque (lues agit,atra) per altos</span><span class="linebreak"></span>
<span class="line">saxosi scopulos montis lymphata feruntur</span><span class="linebreak"></span>
<span class="line">corpora anhela boum, atque obsessis naribus igni</span><span class="linebreak"></span>
<span class="line">luctantur frustra rabidi mugire iuvenci.</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>per iuga, per valles errat Vulcania pestis,</span><span class="linebreak"></span>
<span class="line">nusquam stante malo; vicinaque litora fulgent.</span><span class="linebreak"></span>
<span class="line">quam multa, affixus caelo sub nocte serena,</span><span class="linebreak"></span>
<span class="line">fluctibus e mediis sulcator navita ponti</span><span class="linebreak"></span>
<span class="line">astra videt; quam multa videt, fervoribus atris</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>cum Calabros urunt ad pinguia pabula saltus,</span><span class="linebreak"></span>
<span class="line">vertice Gargani residens incendia pastor.</span><span class="linebreak"></span></p>
<p class="lineGroup"><span class="line indent1">At facie subita volitantum montibus altis</span><span class="linebreak"></span>
<span class="line">flammarum, quis tunc cecidit custodia sorti,</span><span class="linebreak"></span>
<span class="line">horrere atque ipsos, nullo spargente, vagari</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>credere et indomitos pasci sub collibus ignes.</span><span class="linebreak"></span>
<span class="line">caelone exciderint, et magna fulmina dextra</span><span class="linebreak"></span>
<span class="line">torserit Omnipotens, an caecis rupta cavernis</span><span class="linebreak"></span>
<span class="line">fuderit egestas accenso sulphure flammas</span><span class="linebreak"></span>
<span class="line">infelix tellus, media in formidine quaerunt.</span><span class="linebreak"></span>
<span class="line">iamque abeunt; faucesque viae citus occupat armis</span><span class="linebreak"></span>
<span class="line"><span class="br"></span><span class="lineNumber">376</span><span class="br"></span>Poenus et in patulos exultans emicat agros.</span><span class="linebreak"></span>
<span class="line">huc tamen usque vigil processerat arte regendi</span><span class="linebreak"></span>
<span class="line">dictator Trebiam et Tusci post stagna profundi,</span><span class="linebreak"></span>
<span class="line">esset ut Hannibali Fabium Romanaque tela</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>evasisse satis. quin et vestigia pulsi</span><span class="linebreak"></span>
<span class="line">et gressus premeret castris, ni sacra vocarent</span><span class="linebreak"></span>
<span class="line">ad patrios veneranda deos. tum, versus ad urbem,</span><span class="linebreak"></span>
<span class="line">alloquitur iuvenem, cui mos tramittere signa</span><span class="linebreak"></span>
<span class="line">et belli summam primasque iubebat habenas,</span><span class="linebreak"></span>
</p></section><notes></notes></section>