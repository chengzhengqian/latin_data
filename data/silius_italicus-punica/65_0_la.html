<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nec bellum raptis tam dirum mille carinis</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>acrius infremuit trepidumque exterruit orbem.</span><span class="linebreak"></span></p>
<p class="lineGroup"><span class="line indent1">Princeps signa tulit Tyria Carthagine pubes,</span><span class="linebreak"></span>
<span class="line">membra levis celsique decus fraudata superbum</span><span class="linebreak"></span>
<span class="line">corporis, at docilis fallendi et nectere tectos</span><span class="linebreak"></span>
<span class="line">numquam tarda dolos. rudis his tum parma, brevique</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>bellabant ense; at vestigia nuda, sinusque</span><span class="linebreak"></span>
<span class="line">cingere inassuetum, et rubrae velamine vestis</span><span class="linebreak"></span>
<span class="line">ars erat in pugna fusum occuluisse cruorem.</span><span class="linebreak"></span>
<span class="line">his rector fulgens ostro super altior omnes</span><span class="linebreak"></span>
<span class="line">germanus nitet Hannibalis gratoque tumultu</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Mago quatit currus et fratrem spirat in armis.</span><span class="linebreak"></span></p>
<p class="lineGroup"><span class="line indent1">Proxima Sidoniis Utica est effusa maniplis,</span><span class="linebreak"></span>
<span class="line">prisca situ veterisque ante arces condita Byrsae.</span><span class="linebreak"></span>
<span class="line">tunc, quae Sicanio praecinxit litora muro,</span><span class="linebreak"></span>
<span class="line">in clipei speciem curvatis turribus, Aspis.</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>sed dux in sese converterat ora Sychaeus,</span><span class="linebreak"></span>
<span class="line">Hasdrubalis proles, cui vano corda tumore</span><span class="linebreak"></span>
<span class="line">maternum implebat genus, et resonare superbo</span><span class="linebreak"></span>
<span class="line">Hannibal haud umquam cessabat avunculus ore.</span><span class="linebreak"></span></p>
<p class="lineGroup"><span class="line indent1">Affuit undosa cretus Berenicide miles,</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>nec, tereti dextras in pugnam armata dolone,</span><span class="linebreak"></span>
<span class="line">destituit Barce sitientibus arida venis.</span><span class="linebreak"></span>
<span class="line">nec non Cyrene Pelopei stirpe nepotis</span><span class="linebreak"></span>
<span class="line">Battiadas pravos fidei stimulavit in arma.</span><span class="linebreak"></span>
</p></section><notes></notes></section>