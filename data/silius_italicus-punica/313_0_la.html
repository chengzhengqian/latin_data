<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">verterat ad miseras non aequi Martis Acerras.</span><span class="linebreak"></span>
<span class="line">inde, ubi permisit flammis atque ensibus urbem,</span><span class="linebreak"></span>
<span class="line">Nuceriae, nihilo levior nec parcior ira,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>incussit sese atque aequavit moenia terrae.</span><span class="linebreak"></span>
<span class="line">post Casilina sibi, multum obluctatus iniquis</span><span class="linebreak"></span>
<span class="line">defendentum armis, aegre reseraverat astu</span><span class="linebreak"></span>
<span class="line">limina et obsessis vitam pensaverat auro.</span><span class="linebreak"></span>
<span class="line">iamque, in Dauniacos transfundens agmina campos,</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>flectebat rabiem, quo praeda vel ira vocasset.</span><span class="linebreak"></span>
<span class="line">fumabat versis incensa Petilia tectis,</span><span class="linebreak"></span>
<span class="line">infelix fidei miseraeque secunda Sagunto,</span><span class="linebreak"></span>
<span class="line">at quondam Herculeam servare superba pharetram.</span><span class="linebreak"></span></p>
<p class="lineGroup">
<span class="line indent1">Verterat et mentem Tyria ad conata Tarentus,</span><span class="linebreak"></span>
<span class="line">portisque intrarant Poeni. sed enim arce corusca,</span><span class="linebreak"></span>
<span class="line"><span class="br"></span><span class="lineNumber">436</span><span class="br"></span>fisa loco, manus Ausoniae stipata sedebat.</span><span class="linebreak"></span>
<span class="line">hic, miranda movens, classem, quae condita portu</span><span class="linebreak"></span>
<span class="line">adstabat (namque angustis se faucibus aequor</span><span class="linebreak"></span>
<span class="line">irrumpit scopulos inter patuloque recessu</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>infundit campis secretum gurgite pontum)</span><span class="linebreak"></span>
<span class="line">inclusas igitur, quibus haud enare dabatur</span><span class="linebreak"></span>
<span class="line">arce superposita, claustris maris extulit astu</span><span class="linebreak"></span>
<span class="line">perque aversa tulit portatas arva carinas.</span><span class="linebreak"></span>
<span class="line">lubrica roboreis aderant substramina plaustris;</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>inque recens caesi tergo prolapsa iuvenci,</span><span class="linebreak"></span>
<span class="line">aequoream rota ducebat per gramina puppim.</span><span class="linebreak"></span>
</p></section><notes></notes></section>