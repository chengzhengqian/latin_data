<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">sed qua se fluvius retro labentibus undis</span><span class="linebreak"></span>
<span class="line">eripit et nullo cuneos munimine vallat,</span><span class="linebreak"></span>
<span class="line">turritas moles ac propugnacula dorso</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>belua nigranti gestans, ceu mobilis agger,</span><span class="linebreak"></span>
<span class="line">nutat et erectos attollit ad aethera muros.</span><span class="linebreak"></span>
<span class="line">cetera iam Numidis circumvolitare vagosque</span><span class="linebreak"></span>
<span class="line">ferre datur cursus et toto fervere campo.</span><span class="linebreak"></span></p>
<p class="lineGroup">
<span class="line indent1">Dum Libys incenso dispensat milite vires</span><span class="linebreak"></span>
<span class="line">hortandoque iterum atque iterum insatiabilis urget</span><span class="linebreak"></span>
<span class="line"><span class="br"></span><span class="lineNumber">246</span><span class="br"></span>factis quemque suis et se cognoscere iactat,</span><span class="linebreak"></span>
<span class="line">qua dextra veniant stridentis sibila teli,</span><span class="linebreak"></span>
<span class="line">promittitque viris nulli se defore testem:</span><span class="linebreak"></span>
<span class="line">iam Varro, exacta vallo legione, movebat</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>cladum principia; ac pallenti laetus in unda</span><span class="linebreak"></span>
<span class="line">laxabat sedem Venturis Portitor umbris.</span><span class="linebreak"></span>
<span class="line">stant primi, quos sanguineae pendente vetabant</span><span class="linebreak"></span>
<span class="line">ire notae clipeo, defixique omine torpent.</span><span class="linebreak"></span>
<span class="line">iuxta terribilis facies: miseranda iacebant</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>corpora in amplexu, natusque in pectore patris</span><span class="linebreak"></span>
<span class="line">imposita vulnus dextra letale tegebat.</span><span class="linebreak"></span>
<span class="line">effusae lacrimae, Mancinique inde reversus</span><span class="linebreak"></span>
<span class="line">fraterna sub morte dolor, tum triste movebat</span><span class="linebreak"></span>
<span class="line">augurium et similes defuncto in corpore vultus.</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>ocius erroris culpam deflendaque facta</span><span class="linebreak"></span>
<span class="line">ductori pandunt atque arma vetantia pugnam.</span><span class="linebreak"></span>
<span class="line">ille, ardens animi: “ferte haec,” ait, “omina Paulo;</span><span class="linebreak"></span>
<span class="line">namque illum, cui femineo stant corde timores,</span><span class="linebreak"></span>
<span class="line">moverit ista manus, quae, caede imbuta nefanda,</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>cum Furiae expeterent poenas, fortasse paterno</span><span class="linebreak"></span>
<span class="line">signavit moriens sceleratum sanguine carmen.”</span><span class="linebreak"></span>
</p>
</section><notes></notes></section>