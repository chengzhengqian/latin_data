<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">par,” inquit, “bellum”—et laxos effundit amictus.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>tum patrias repetit pugnandi nuntius arces.</span><span class="linebreak"></span></p>
<p class="lineGroup"><span class="line indent1">Atque ea dum profugae regnis agitantur Elissae,</span><span class="linebreak"></span>
<span class="line">accisis velox populis, quis aegra lababat</span><span class="linebreak"></span>
<span class="line">ambiguo sub Marte fides, praedaque gravatus</span><span class="linebreak"></span>
<span class="line">ad muros Poenus revocaverat arma Sagunti.</span><span class="linebreak"></span>
<span class="line indent1"><span class="br"></span><span class="lineNumber">395</span><span class="br"></span>Ecce autem clipeum saevo fulgore micantem</span><span class="linebreak"></span>
<span class="line">Oceani gentes ductori dona ferebant,</span><span class="linebreak"></span>
<span class="line">Callaicae telluris opus, galeamque coruscis</span><span class="linebreak"></span>
<span class="line">subnexam cristis, vibrant cui vertice coni</span><span class="linebreak"></span>
<span class="line">albentis niveae tremulo nutamine pennae;</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>ensem, unam ac multis fatalem milibus hastam;</span><span class="linebreak"></span>
<span class="line">praeterea textam nodis auroque trilicem</span><span class="linebreak"></span>
<span class="line">loricam, nulli tegimen penetrabile telo.</span><span class="linebreak"></span>
<span class="line">haec, aere et duri chalybis perfecta metallo</span><span class="linebreak"></span>
<span class="line">atque opibus perfusa Tagi, per singula laetis</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>lustrat ovans oculis et gaudet origine regni.</span><span class="linebreak"></span></p>
<p class="lineGroup"><span class="line indent1">Condebat primae Dido Carthaginis arces,</span><span class="linebreak"></span>
<span class="line">instabatque operi subducta classe iuventus.</span><span class="linebreak"></span>
<span class="line">molibus hi claudunt portus, his tecta domosque</span><span class="linebreak"></span>
<span class="line">partiris, iustae Bitia venerande senectae.</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>ostentant caput effossa tellure repertum</span><span class="linebreak"></span>
<span class="line">bellatoris equi atque omen clamore salutant.</span><span class="linebreak"></span>
<span class="line">has inter species orbatum classe suisque</span><span class="linebreak"></span>
<span class="line">Aenean pulsum pelago dextraque precantem</span><span class="linebreak"></span>
<span class="line">cernere erat. fronte hunc avide regina serena</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>infelix ac iam vultu spectabat amico.</span><span class="linebreak"></span>
</p></section><notes></notes></section>