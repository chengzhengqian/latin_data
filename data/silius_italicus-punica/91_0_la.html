<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">175</span><span class="br"></span>Crixus Picentem Laurumque, nec eminus ambo,</span><span class="linebreak"></span>
<span class="line">sed gladio Laurum; Picenti rasilis hasta,</span><span class="linebreak"></span>
<span class="line">ripis lecta Padi, letum tulit. avia namque</span><span class="linebreak"></span>
<span class="line">dum petit ac laevo meditatur fallere gyro,</span><span class="linebreak"></span>
<span class="line">hasta viri femur et pariter per nuda volantis</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>ilia sedit equi et geminam dedit horrida mortem.</span><span class="linebreak"></span>
<span class="line">idem, sanguinea Venuli cervice revellens,</span><span class="linebreak"></span>
<span class="line">sternit praecipitem tepido te, Farfare, telo</span><span class="linebreak"></span>
<span class="line">et te sub gelido nutritum, Tulle, Velino,</span><span class="linebreak"></span>
<span class="line">egregium Ausoniae decus ac memorabile nomen,</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>si dent fata moras, aut servent foedera Poeni;</span><span class="linebreak"></span>
<span class="line">tum Remulum atque, olim celeberrima nomina bello,</span><span class="linebreak"></span>
<span class="line">Tiburtes Magios Hispellatemque Metaurum</span><span class="linebreak"></span>
<span class="line">et Clanium, dubia meditatus cuspide vulnus.</span><span class="linebreak"></span></p>
<p class="lineGroup"><span class="line indent1">Nec locus est Tyriis belli pugnaeve, sed omnem</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Celticus implevit campum furor; irrita nulli</span><span class="linebreak"></span>
<span class="line">spicula torquentur, statque omne in corpore ferrum.</span><span class="linebreak"></span>
<span class="line">hic inter trepidos immane Quirinius audens,</span><span class="linebreak"></span>
<span class="line">cui fugere ignotum atque invicta mente placebat</span><span class="linebreak"></span>
<span class="line">rebus in adversis exceptum pectore letum,</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>cuspide flammat equum ac dispergit gaesa lacerto,</span><span class="linebreak"></span>
<span class="line">si reserare viam atque ad regem rumpere ferro</span><span class="linebreak"></span>
<span class="line">detur iter; certusque necis petit omnibus ausis,</span><span class="linebreak"></span>
<span class="line">quod nequeat sentire, decus. cadit inguine fosso</span><span class="linebreak"></span>
<span class="line">Teutalus, et vasto quatitur sub pondere tellus.</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>occumbit Sarmens, flavam qui ponere victor</span><span class="linebreak"></span>
<span class="line">caesariem crinemque tibi, Gradive, vovebat</span><span class="linebreak"></span>
</p></section><notes></notes></section>