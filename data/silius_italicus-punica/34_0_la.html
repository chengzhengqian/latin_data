<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">namque ut fatiferos converti prospicit arcus,</span><span class="linebreak"></span>
<span class="line">opposito procul insidiis Nasamonias Harpe</span><span class="linebreak"></span>
<span class="line">corpore praeripuit letum calamumque volantem,</span><span class="linebreak"></span>
<span class="line">dum clamat, patulo excipiens tramisit hiatu,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>et primae ferrum a tergo videre sorores.</span><span class="linebreak"></span>
<span class="line">at comitis frendens casu labentia virgo</span><span class="linebreak"></span>
<span class="line">membra levat parvaque oculos iam luce natantes</span><span class="linebreak"></span>
<span class="line">irrorat lacrimis totisque annisa doloris</span><span class="linebreak"></span>
<span class="line">viribus intorquet letalem in moenia cornum.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>illa volans humerum rapido transverberat ictu</span><span class="linebreak"></span>
<span class="line">conantis Dorylae, iunctis iam cornibus arcus,</span><span class="linebreak"></span>
<span class="line">educti spatium nervi complente sagitta,</span><span class="linebreak"></span>
<span class="line">excutere in ventos resoluto pollice ferrum.</span><span class="linebreak"></span>
<span class="line">tum subitum in vulnus praeceps devolvitur altis</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>aggeribus muri, iuxtaque cadentia membra</span><span class="linebreak"></span>
<span class="line">effusi versa calami fluxere pharetra.</span><span class="linebreak"></span>
<span class="line">exclamat paribus frater vicinus in armis</span><span class="linebreak"></span>
<span class="line">Icarus ulciscique parat lacrimabile fatum.</span><span class="linebreak"></span>
<span class="line">atque illum raptim promentem in proelia telum</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Hannibal excussi praevertit turbine saxi.</span><span class="linebreak"></span>
<span class="line">labuntur gelido torpentia frigore membra,</span><span class="linebreak"></span>
<span class="line">deficiensque manus pharetrae sua tela remisit.</span><span class="linebreak"></span></p>
<p class="lineGroup"><span class="line indent1">At pater in gemino natorum funere Mopsus</span><span class="linebreak"></span>
<span class="line">correptos arcus ter maesta movit ab ira,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>ter cecidit dextra, et notas dolor abstulit artes.</span><span class="linebreak"></span>
<span class="line">paenitet heu sero dulces liquisse penates,</span><span class="linebreak"></span>
<span class="line">arreptoque avide, quo concidis, Icare, saxo,</span><span class="linebreak"></span>
<span class="line">postquam aevum senior percussaque pectora frustra</span><span class="linebreak"></span>
<span class="line">sentit et, ut tantos compescat morte dolores,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>nil opis in dextra, vastae se culmine turris</span><span class="linebreak"></span>
</p></section><notes></notes></section>