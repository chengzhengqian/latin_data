<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">immemor hic dextraeque datae iunctique per aras</span><span class="linebreak"></span>
<span class="line">foederis, et mensas testes atque hospita iura</span><span class="linebreak"></span>
<span class="line">fasque fidemque simul, pravo mutatus amore,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>ruperat atque toros regni mercede pararat.</span><span class="linebreak"></span>
<span class="line">virgo erat eximia specie claroque parente,</span><span class="linebreak"></span>
<span class="line">Hasdrubalis proles; thalamis quam cepit ut altis,</span><span class="linebreak"></span>
<span class="line">ceu face succensus prima taedaque iugali,</span><span class="linebreak"></span>
<span class="line">vertit opes gener ad Poenos, Latiaeque soluto</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>foedere amicitiae, dotalia transtulit arma.</span><span class="linebreak"></span></p>
<p class="lineGroup">
<span class="line indent1">Sed non Ausonio curarum extrema Syphacem</span><span class="linebreak"></span>
<span class="line">ductori monuisse fuit; missique minantur:</span><span class="linebreak"></span>
<span class="line">stet regno, reputet superos, pacta hospita servet;</span><span class="linebreak"></span>
<span class="line">longe coniugia ac longe Tyrios Hymenaeos</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>inter Dardanias acies fore, sanguine quippe,</span><span class="linebreak"></span>
<span class="line">si renuat, blando nimium facilique marito</span><span class="linebreak"></span>
<span class="line">statura obsequia et thalami flagrantis amores.</span><span class="linebreak"></span></p>
<p class="lineGroup">
<span class="line indent1">Sic Latius permixta minis sed cassa monebat</span><span class="linebreak"></span>
<span class="line">ductor; nam surdas coniux obstruxerat aures.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>ergo, asper monitis frustra nitentibus, enses</span><span class="linebreak"></span>
<span class="line">advocat et, castas polluti foederis aras</span><span class="linebreak"></span>
<span class="line">testatus, varia Martem movet impiger arte.</span><span class="linebreak"></span>
<span class="line">castra levi calamo cannaque intecta palustri,</span><span class="linebreak"></span>
<span class="line">qualia Maurus amat dispersa mapalia pastor,</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>aggreditur, furtum armorum tutantibus umbris,</span><span class="linebreak"></span>
<span class="line">ac tacita spargit celata incendia nocte.</span><span class="linebreak"></span>
</p></section><notes></notes></section>