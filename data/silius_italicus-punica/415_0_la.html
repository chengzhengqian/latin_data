<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">aequali pugna: “quid enim, quid deinde relictum est</span><span class="linebreak"></span>
<span class="line"><span class="br"></span><span class="lineNumber">781</span><span class="br"></span>Italiae fatis? hunc si non vincitis hostem,</span><span class="linebreak"></span>
<span class="line">Hannibalem vincetis?” ait. Ruit ocius amens</span><span class="linebreak"></span>
<span class="line">in medios; Tyriumque ducem inter prima frementem</span><span class="linebreak"></span>
<span class="line">agmina ut aspexit, rabidi ceu belua ponti,</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>per longum sterili ad pastus iactata profundo,</span><span class="linebreak"></span>
<span class="line">cum procul in fluctu piscem male saucia vidit,</span><span class="linebreak"></span>
<span class="line">aestuat et, lustrans nantem sub gurgite praedam,</span><span class="linebreak"></span>
<span class="line">absorbet late permixtum piscibus aequor.</span><span class="linebreak"></span>
<span class="line">non telo mora, non dictis. “haud amplius,” inquit,</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>“elabere mihi. non hic nemora avia fallent</span><span class="linebreak"></span>
<span class="line">Pyrenes, nec promissis frustrabere vanis,</span><span class="linebreak"></span>
<span class="line">ut quondam terra fallax deprensus Hibera</span><span class="linebreak"></span>
<span class="line">evasti nostram mentito foedere dextram.”</span><span class="linebreak"></span></p>
<p class="lineGroup">
<span class="line indent1">Haec Nero et intorquet iaculum; nec futilis ictus.</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>nam latere extremo cuspis librata resedit.</span><span class="linebreak"></span>
<span class="line">invadit stricto super haec interritus ense</span><span class="linebreak"></span>
<span class="line">collapsique premens umbone trementia membra:</span><span class="linebreak"></span>
<span class="line">“si qua sub extremo casu mandata referri</span><span class="linebreak"></span>
<span class="line">germano vis forte tuo, portabimus,” inquit.</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>contra Sidonius: “leto non terreor ullo.</span><span class="linebreak"></span>
<span class="line">utere Marte tuo, dum nostris manibus adsit</span><span class="linebreak"></span>
<span class="line">actutum vindex. mea si suprema referre</span><span class="linebreak"></span>
<span class="line">fratri verba paras, mando: Capitolia victor</span><span class="linebreak"></span>
<span class="line">exurat cinerique Iovis permisceat ossa</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>et cineres nostros.” cupientem annectere plura</span><span class="linebreak"></span>
<span class="line">ferventemque ira mortis transverberat ense</span><span class="linebreak"></span>
</p></section><notes></notes></section>