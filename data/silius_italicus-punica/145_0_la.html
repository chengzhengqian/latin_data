<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">applicat et mitem fundit per membra quietem.</span><span class="linebreak"></span>
<span class="line">necdum exorta dies, Marus instat vulneris aestus</span><span class="linebreak"></span>
<span class="line">expertis medicare modis gratumque teporem,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>exutus senium, trepida pietate ministrat.</span><span class="linebreak"></span></p>
<p class="lineGroup"><span class="line indent1">Hic iuvenis, maestos tollens ad sidera vultus,</span><span class="linebreak"></span>
<span class="line">cum gemitu lacrimisque simul: “si culmina nondum</span><span class="linebreak"></span>
<span class="line">Tarpeia exosus damnasti sceptra Quirini,</span><span class="linebreak"></span>
<span class="line">extremas Italum res Ausoniamque ruentem</span><span class="linebreak"></span>
<span class="line">aspice,” ait, “genitor; tandemque adverte procellis</span><span class="linebreak"></span>
<span class="line"><span class="br"></span><span class="lineNumber">106</span><span class="br"></span>aequos Iliacis oculos. amisimus Alpes,</span><span class="linebreak"></span>
<span class="line">nec deinde adversis modus est: Ticinus et ater</span><span class="linebreak"></span>
<span class="line">stragibus Eridanus. tuque insignite tropaeis</span><span class="linebreak"></span>
<span class="line">Sidoniis Trebia, et tellus lacrimabilis Arni.</span><span class="linebreak"></span>
<span class="line">sed quid ego haec? gravior quanto vis ecce malorum!</span><span class="linebreak"></span>
<span class="line"><span class="br"></span><span class="lineNumber">111</span><span class="br"></span>vidi crescentes Thrasymenni caedibus undas</span><span class="linebreak"></span>
<span class="line">prostrataque virum mole; inter tela cadentem</span><span class="linebreak"></span>
<span class="line">vidi Flaminium. testor, mea numina, manes</span><span class="linebreak"></span>
<span class="line">dignam me poenae tum nobilitate paternae</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>strage hostis quaesisse necem, ni tristia letum,</span><span class="linebreak"></span>
<span class="line">ut quondam patri, nobis quoque fata negassent.”</span><span class="linebreak"></span></p>
<p class="lineGroup"><span class="line indent1">Cetera acervantem questu lenire laborans</span><span class="linebreak"></span>
<span class="line">effatur senior: “patrio, fortissime, ritu,</span><span class="linebreak"></span>
<span class="line">quicquid adest duri, et rerum inclinata feramus.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>talis lege deum clivoso tramite vitae</span><span class="linebreak"></span>
<span class="line">per varios praeceps casus rota volvitur aevi;</span><span class="linebreak"></span>
<span class="line">sat tibi, sat magna et totum vulgata per orbem</span><span class="linebreak"></span>
<span class="line">stant documenta domus: sacer ille et numine nullo</span><span class="linebreak"></span>
<span class="line">inferior, tuus ille parens decora alta paravit</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>restando adversis nec virtutem exuit ullam</span><span class="linebreak"></span>
</p></section><notes></notes></section>