<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">polluta castus mensa cerealia dona</span><span class="linebreak"></span>
<span class="line">attulit, ac primum Vestae detersit honorem</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>undique et in mediam iecit libamina flammam.</span><span class="linebreak"></span>
<span class="line">deesse tuos latices, hac sedulitate senili</span><span class="linebreak"></span>
<span class="line">captus, Iacche, vetas. subito, mirabile dictu,</span><span class="linebreak"></span>
<span class="line">fagina pampineo spumarunt pocula suco,</span><span class="linebreak"></span>
<span class="line">pauperis hospitii pretium; vilisque rubenti</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>fluxit mulctra mero, et quercu in cratera cavata</span><span class="linebreak"></span>
<span class="line">dulcis odoratis humor sudavit ab uvis.</span><span class="linebreak"></span>
<span class="line">“en cape," Bacchus ait, “nondum tibi nota, sed olim</span><span class="linebreak"></span>
<span class="line">viticolae nomen pervulgatura Falerni</span><span class="linebreak"></span>
<span class="line">munera”—et haud ultra latuit deus. inde nitentem</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>lumine purpureo frontem cinxere corymbi,</span><span class="linebreak"></span>
<span class="line">et fusae per colla comae, dextraque pependit</span><span class="linebreak"></span>
<span class="line">cantharus, ac vitis, thyrso delapsa virenti,</span><span class="linebreak"></span>
<span class="line">festas Nysaeo redimivit palmite mensas.</span><span class="linebreak"></span>
<span class="line">nec facilis laeto certasse, Falerne, sapori,</span><span class="linebreak"></span>
<span class="line">postquam iterata tibi sunt pocula, iam pede risum,</span><span class="linebreak"></span>
<span class="line"><span class="br"></span><span class="lineNumber">201</span><span class="br"></span>iam lingua titubante moves, patrique Lyaeo</span><span class="linebreak"></span>
<span class="line">tempora quassatus grates et praemia digna</span><span class="linebreak"></span>
<span class="line">vix intellectis conaris reddere verbis,</span><span class="linebreak"></span>
<span class="line">donec composuit luctantia lumina Somnus,</span><span class="linebreak"></span>
<span class="line">Somnus, Bacche, tibi comes additus. hic ubi primo</span><span class="linebreak"></span>
<span class="line"><span class="br"></span><span class="lineNumber">206</span><span class="br"></span>ungula dispersit rores Phaëthontia Phoebo,</span><span class="linebreak"></span>
<span class="line">uviferis late florebat Massicus arvis,</span><span class="linebreak"></span>
<span class="line">miratus nemora et lucentes sole racemos.</span><span class="linebreak"></span>
<span class="line">it monti decus, atque ex illo tempore dives</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Tmolus et ambrosiis Ariusia pocula sucis</span><span class="linebreak"></span>
<span class="line">ac Methymna ferox lacubus cessere Falernis.</span><span class="linebreak"></span></p>
</section><notes></notes></section>