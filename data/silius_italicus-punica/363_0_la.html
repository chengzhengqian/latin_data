<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">summo cana iugo cohibet, mirabile dictu,</span><span class="linebreak"></span>
<span class="line">vicinam flammis glaciem, aeternoque rigore</span><span class="linebreak"></span>
<span class="line">ardentes horrent scopuli; stat vertice celsi</span><span class="linebreak"></span>
<span class="line">collis hiems, calidamque nivem tegit atra favilla.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">70</span><span class="br"></span>Quid referam Aeolio regnatas nomine terras</span><span class="linebreak"></span>
<span class="line">ventorumque domos atque addita claustra procellis?</span><span class="linebreak"></span>
<span class="line">hic versi penitus Pelopea ad regna Pachyni</span><span class="linebreak"></span>
<span class="line">pulsata Ionio respondent saxa profundo.</span><span class="linebreak"></span>
<span class="line">hic, contra Libyamque situm Caurosque furentes,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>cernit devexas Lilybaeon nobile chelas.</span><span class="linebreak"></span>
<span class="line">at, qua diversi lateris frons tertia terrae</span><span class="linebreak"></span>
<span class="line">vergit in Italiam prolato ad litora dorso,</span><span class="linebreak"></span>
<span class="line">celsus harenosa tollit se mole Pelorus.</span><span class="linebreak"></span></p>
<p class="lineGroup"><span class="line indent1">His longo mitis placide dominator in aevo</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>praefuerat terris Hieron, tractare sereno</span><span class="linebreak"></span>
<span class="line">imperio vulgum pollens et pectora nullo</span><span class="linebreak"></span>
<span class="line">parentum exagitare metu, pactamque per aras</span><span class="linebreak"></span>
<span class="line">haud facilis temerare fidem, socialia iura</span><span class="linebreak"></span>
<span class="line">Ausoniis multos servarat casta per annos.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>verum, ubi fata virum fragili solvere senecta,</span><span class="linebreak"></span>
<span class="line">primaevo cessit sceptrum exitiale nepoti,</span><span class="linebreak"></span>
<span class="line">et placida indomitos accepit regia mores.</span><span class="linebreak"></span>
<span class="line">namque bis octonis nondum rex praeditus annis</span><span class="linebreak"></span>
<span class="line">caligare alto in solio nec pondera regni</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>posse pati et nimium fluxis confidere rebus.</span><span class="linebreak"></span>
<span class="line">iamque brevi nullum, delicta tuentibus armis,</span><span class="linebreak"></span>
<span class="line">fas notum ignotumque nefas; vilissima regi</span><span class="linebreak"></span>
<span class="line">cura pudor. tam praecipiti materna furori</span><span class="linebreak"></span>
</p></section><notes></notes></section>