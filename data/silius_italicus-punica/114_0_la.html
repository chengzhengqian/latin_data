<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">me, me, quae genui, vestris absumite votis.</span><span class="linebreak"></span>
<span class="line">cur spoliare iuvat Libycas hac indole terras?</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>an flendae magis Aegates et mersa profundo</span><span class="linebreak"></span>
<span class="line">Punica regna forent, olim si sorte cruenta</span><span class="linebreak"></span>
<span class="line">esset tanta mei virtus praerepta mariti?”</span><span class="linebreak"></span>
<span class="line">haec dubios vario divumque hominisque timore</span><span class="linebreak"></span>
<span class="line">ad cauta illexere patres; ipsique relictum,</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>abnueret sortem an superum pareret honori.</span><span class="linebreak"></span>
<span class="line">tum vero trepidare metu vix compos Imilce,</span><span class="linebreak"></span>
<span class="line">magnanimi metuens immitia corda mariti.</span><span class="linebreak"></span></p>
<p class="lineGroup"><span class="line indent1">His avide auditis, ductor sic deinde profatur:</span><span class="linebreak"></span>
<span class="line">“quid tibi pro tanto non impar munere solvat</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>Hannibal aequatus superis? quae praemia digna</span><span class="linebreak"></span>
<span class="line">inveniam, Carthago parens? noctemque diemque</span><span class="linebreak"></span>
<span class="line">arma feram; templisque tuis hinc plurima faxo</span><span class="linebreak"></span>
<span class="line">hostia ab Ausonio veniat generosa Quirino.</span><span class="linebreak"></span>
<span class="line">at puer armorum et belli servabitur heres.</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>spes, o nate, meae Tyriarumque unica rerum,</span><span class="linebreak"></span>
<span class="line">Hesperia minitante, salus, terraque fretoque</span><span class="linebreak"></span>
<span class="line">certare Aeneadis, dum stabit vita, memento.</span><span class="linebreak"></span>
<span class="line">perge—patent Alpes—nostroque incumbe labori.</span><span class="linebreak"></span>
<span class="line">vos quoque, di patrii, quorum delubra piantur</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>caedibus atque coli gaudent formidine matrum,</span><span class="linebreak"></span>
<span class="line">huc laetos vultus totasque advertite mentes.</span><span class="linebreak"></span>
<span class="line">namque paro sacra et maiores molior aras.</span><span class="linebreak"></span>
</p></section><notes></notes></section>