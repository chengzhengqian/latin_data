<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nil restare videt virtus, quod debeat ultra</span><span class="linebreak"></span>
<span class="line">iam superis, magnum secum portare sub umbras</span><span class="linebreak"></span>
<span class="line">nomen mortis avet. tortae nunc eminus hastae</span><span class="linebreak"></span>
<span class="line">altius insurgit, nunc saevit comminus ense.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>forsan et enasset rapidi freta saeva pericli,</span><span class="linebreak"></span>
<span class="line">ni telum adversos nati venisset in artus.</span><span class="linebreak"></span>
<span class="line">tum patriae tremuere manus, laxataque luctu</span><span class="linebreak"></span>
<span class="line">fluxerunt rigidis arma infelicia palmis.</span><span class="linebreak"></span>
<span class="line">obvia nudatum tramittit lancea pectus,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>labensque impresso signavit gramina mento.</span><span class="linebreak"></span></p>
<p class="lineGroup">
<span class="line indent1">At postquam Tyrius saeva inter proelia ductor</span><span class="linebreak"></span>
<span class="line">infixum adverso vidit sub pectore telum,</span><span class="linebreak"></span>
<span class="line">immane exclamat: “Latias, Carthago, timere</span><span class="linebreak"></span>
<span class="line">desine iam leges; iacet exitiabile nomen,</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Ausonii columen regni. sed dextera nostrae</span><span class="linebreak"></span>
<span class="line">tam similis non obscurus mittatur ad umbras.</span><span class="linebreak"></span>
<span class="line">magnanima invidia virtus caret.” alta sepulchri</span><span class="linebreak"></span>
<span class="line">protinus extruitur caeloque educitur ara.</span><span class="linebreak"></span>
<span class="line">convectant silvis ingentia robora; credas</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Sidonium cecidisse ducem. tum tura dapesque</span><span class="linebreak"></span>
<span class="line">et fasces clipeusque viri, pompa ultima, fertur.</span><span class="linebreak"></span>
<span class="line">ipse facem subdens: “laus,” inquit, “parta perennis.</span><span class="linebreak"></span>
<span class="line">Marcellum abstulimus Latio. deponere forsan</span><span class="linebreak"></span>
<span class="line">gens Italum tandem arma velit. vos ite superbae</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>exsequias animae et cinerem donate supremi</span><span class="linebreak"></span>
<span class="line">muneris officio; numquam hoc tibi, Roma, negabo.”</span><span class="linebreak"></span>
<span class="line">alterius par atque eadem fortuna laborum</span><span class="linebreak"></span>
<span class="line">consulis: exanimem sonipes ad signa revexit.</span><span class="linebreak"></span></p>
<p class="lineGroup">
<span class="line indent1">Talia in Ausonia. sed non et talis Hiberis</span><span class="linebreak"></span>
</p></section><notes></notes></section>