<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">95</span><span class="br"></span>victor, summoto patriis a finibus hoste,</span><span class="linebreak"></span>
<span class="line">Fulvius infaustam Campana ad moenia clausis</span><span class="linebreak"></span>
<span class="line">portabat famam miserisque extrema movebat.</span><span class="linebreak"></span>
<span class="line">tum prensans passim, cuicumque est nomen in armis:</span><span class="linebreak"></span>
<span class="line">“dedecus hoc defende manu; cur perfida et urbi</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>altera Carthago nostrae post foedera rupta</span><span class="linebreak"></span>
<span class="line">et missum ad portas Poenum, post iura petita</span><span class="linebreak"></span>
<span class="line">consulis alterni stat adhuc, et turribus altis</span><span class="linebreak"></span>
<span class="line">Hannibalem ac Libycas expectat lenta cohortes?”</span><span class="linebreak"></span>
<span class="line">miscebat dictis facta et nunc robore celsas</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>educi turres, quis vinceret ardua muri,</span><span class="linebreak"></span>
<span class="line">cogebat, nunc coniunctas astringere nodis</span><span class="linebreak"></span>
<span class="line">instabat ferroque trabes, quo frangeret altos</span><span class="linebreak"></span>
<span class="line">portarum postes quateretque morantia claustra.</span><span class="linebreak"></span>
<span class="line">hic latera intextus stellatis axibus agger,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>hic gravida armato surgebat vinea dorso.</span><span class="linebreak"></span>
<span class="line">at postquam properata satis, quae commonet usus,</span><span class="linebreak"></span>
<span class="line">dat signum atque alacer scalis transcendere muros</span><span class="linebreak"></span>
<span class="line">imperat ac saevis urbem terroribus implet:</span><span class="linebreak"></span>
<span class="line">cum subito dextrum offulsit conatibus omen.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">115</span><span class="br"></span>Cerva fuit, raro terris spectata colore,</span><span class="linebreak"></span>
<span class="line">quae candore nivem, candore anteiret olores.</span><span class="linebreak"></span>
<span class="line">hanc agreste Capys donum, cum moenia sulco</span><span class="linebreak"></span>
<span class="line">signaret, grato parvae mollitus amore,</span><span class="linebreak"></span>
<span class="line">nutrierat sensusque hominis donarat alendo.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>inde exuta feram docilisque accedere mensis</span><span class="linebreak"></span>
<span class="line">atque ultro blanda attactu gaudebat erili.</span><span class="linebreak"></span>
</p></section><notes></notes></section>