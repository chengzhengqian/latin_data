<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">siste ducem Libyae; nam plus petit improbus uno</span><span class="linebreak"></span>
<span class="line">consulis exitio, tota quam strage cadentum.</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>praeterea, cernis, tenerae qui proelia dextrae</span><span class="linebreak"></span>
<span class="line">iam credit puer atque annos transcendere factis</span><span class="linebreak"></span>
<span class="line">molitur longumque putat pubescere bello,</span><span class="linebreak"></span>
<span class="line">te duce primitias pugnae, te magna magistro</span><span class="linebreak"></span>
<span class="line">audeat, et primum hoc vincat, servasse parentem.‚Äù</span><span class="linebreak"></span>
<span class="line indent1"><span class="br"></span><span class="lineNumber">430</span><span class="br"></span>Haec rerum sator. at Mavors in proelia currus</span><span class="linebreak"></span>
<span class="line">Odrysia tellure vocat; tum fulminis atri</span><span class="linebreak"></span>
<span class="line">spargentem flammas clipeum galeamque deorum</span><span class="linebreak"></span>
<span class="line">haud ulli facilem multoque labore Cyclopum</span><span class="linebreak"></span>
<span class="line">sudatum thoraca capit quassatque per auras</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Titanum bello satiatam sanguinis hastam</span><span class="linebreak"></span>
<span class="line">atque implet curru campos. exercitus una</span><span class="linebreak"></span>
<span class="line">Irarum Eumenidesque simul letique cruenti</span><span class="linebreak"></span>
<span class="line">innumerae facies, frenisque operata regendis</span><span class="linebreak"></span>
<span class="line">quadriiugos atro stimulat Bellona flagello.</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>fertur ab immenso tempestas horrida caelo</span><span class="linebreak"></span>
<span class="line">nigrantesque globos et turbida nubila torquens</span><span class="linebreak"></span>
<span class="line">involvit terras; quatitur Saturnia sedes</span><span class="linebreak"></span>
<span class="line">ingressu tremefacta dei; ripasque relinquit,</span><span class="linebreak"></span>
<span class="line">audito curru, fontique relabitur amnis.</span><span class="linebreak"></span>
<span class="line indent1"><span class="br"></span><span class="lineNumber">445</span><span class="br"></span>Ductorem Ausonium telis Garamantica pubes</span><span class="linebreak"></span>
<span class="line">cinxerat et Tyrio regi nova dona parabat,</span><span class="linebreak"></span>
<span class="line">armorum spolium ac rorantia consulis ora.</span><span class="linebreak"></span>
<span class="line">stabat Fortunae non cedere certus et acri</span><span class="linebreak"></span>
<span class="line">mole retorquebat, crudescens caedibus, hastas,</span><span class="linebreak"></span>
</p></section><notes></notes></section>