<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">40</span><span class="br"></span>testis, diva, veni et facili me absolve carina.‚Äù</span><span class="linebreak"></span>
<span class="line">tum secura capit funem; fremitusque leonum</span><span class="linebreak"></span>
<span class="line">audiri visus subito, et graviora per aures</span><span class="linebreak"></span>
<span class="line">nulla pulsa manu sonuerunt tympana divae.</span><span class="linebreak"></span>
<span class="line">fertur prona ratis (ventos impellere credas)</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>contraque adversas ducentem praevenit undas.</span><span class="linebreak"></span>
<span class="line">extemplo maior cunctis spes pectora mulcet</span><span class="linebreak"></span>
<span class="line">finem armis tandem finemque venire periclis.</span><span class="linebreak"></span>
</p>
<p class="lineGroup">
<span class="line indent1">Ipse alacer Sicula discedens Scipio terra</span><span class="linebreak"></span>
<span class="line">abscondit late propulsis puppibus aequor,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>cui numen pelagi placaverat hostia taurus,</span><span class="linebreak"></span>
<span class="line">iactaque caeruleis innabant fluctibus exta.</span><span class="linebreak"></span>
<span class="line">tunc a sede deum purumque per aethera lapsae</span><span class="linebreak"></span>
<span class="line">armigerae Iovis ante oculos coepere volucres</span><span class="linebreak"></span>
<span class="line">aequoreas monstrare vias ac ducere classem.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>augurium clangor laetum dabat; inde, secuti</span><span class="linebreak"></span>
<span class="line">tantum praegressos liquida sub nube volatus,</span><span class="linebreak"></span>
<span class="line">quantum non frustra speculantum lumina servant,</span><span class="linebreak"></span>
<span class="line">litora Agenoreae tenuerunt perfida terrae.</span><span class="linebreak"></span></p>
<p class="lineGroup">
<span class="line indent1">Nec segnis, tanta in semet veniente procella,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Africa terribilem magno sub nomine molem</span><span class="linebreak"></span>
<span class="line">regis opes contra et Massyla paraverat arma;</span><span class="linebreak"></span>
<span class="line">spesque Syphax Libycis una et Laurentibus unus</span><span class="linebreak"></span>
<span class="line">terror erat. campos pariter vallesque refusas</span><span class="linebreak"></span>
<span class="line">litoraque implerat nullo decorare tapete</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>cornipedem Nomas assuetus, densaeque per auras</span><span class="linebreak"></span>
<span class="line">condebant iaculis stridentibus aethera nubes.</span><span class="linebreak"></span>
</p></section><notes></notes></section>