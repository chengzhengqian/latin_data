<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">natorum armigeram pugnas tractare cohortem.</span><span class="linebreak"></span>
<span class="line">unanima inde phalanx, crudo ducente magistro,</span><span class="linebreak"></span>
<span class="line">postquam hominum satiata nece est, prostraverat ictu</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>innumero cum turre feram, facibusque secutis</span><span class="linebreak"></span>
<span class="line">ardentem monstri spectabat laeta ruinam,</span><span class="linebreak"></span>
<span class="line">cum subitus galeae fulgor conoque coruscae</span><span class="linebreak"></span>
<span class="line">maiore intremuere iubae; nec tarda senectus</span><span class="linebreak"></span>
<span class="line">(agnovit nam luce virum) rapit agmina, natos,</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>saeva parens ultro in certamina et addere passim</span><span class="linebreak"></span>
<span class="line">tela iubet nec manantes ex ore feroci,</span><span class="linebreak"></span>
<span class="line">aut quae flagrarent galea, exhorrescere flammas.</span><span class="linebreak"></span>
<span class="line">armiger haud aliter magni Iovis, anxia nido</span><span class="linebreak"></span>
<span class="line">cum dignos nutrit gestanda ad fulmina fetus,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>obversam spectans ora ad Phaethontia prolem,</span><span class="linebreak"></span>
<span class="line">explorat dubios Phoebea lampade natos.</span><span class="linebreak"></span>
<span class="line">iamque suis daret ut pugnae documenta vocantis,</span><span class="linebreak"></span>
<span class="line">en—medias hasta velox praetervolat auras.</span><span class="linebreak"></span>
<span class="line">haesit multiplici non alte cuspis in auro</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>ac senium invalido dependens prodidit ictu.</span><span class="linebreak"></span>
<span class="line">cui Poenus: “quinam ad cassos furor impulit ictus</span><span class="linebreak"></span>
<span class="line">exsanguem senio dextram? vix prima momordit</span><span class="linebreak"></span>
<span class="line">tegmina Callaici cornus tremebunda metalli.</span><span class="linebreak"></span>
<span class="line">en, reddo tua tela tibi; memorabilis ista</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>a nobis melius discet bellare iuventus.”</span><span class="linebreak"></span>
<span class="line">sic propria miseri transfigit pectora corno.</span><span class="linebreak"></span></p>
<p class="lineGroup">
<span class="line indent1">At contra, horrendum, bis terna spicula dextra</span><span class="linebreak"></span>
<span class="line">torta volant, paribusque ruunt conatibus hastae.</span><span class="linebreak"></span>
<span class="line">haud secus ac Libyca fetam tellure leaenam</span><span class="linebreak"></span>
</p></section><notes></notes></section>