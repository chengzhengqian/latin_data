<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">accolit, Arpinas, accita pube Venafro</span><span class="linebreak"></span>
<span class="line">ac Larinatum dextris, socia hispidus arma</span><span class="linebreak"></span>
<span class="line">commovet atque viris ingens exhaurit Aquinum.</span><span class="linebreak"></span>
<span class="line">Tullius aeratas raptabat in agmina turmas,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>regia progenies et Tullo sanguis ab alto.</span><span class="linebreak"></span>
<span class="line">indole pro quanta iuvenis quantumque daturus</span><span class="linebreak"></span>
<span class="line">Ausoniae populis ventura in saecula civem!</span><span class="linebreak"></span>
<span class="line">ille, super Gangen, super exauditus et Indos,</span><span class="linebreak"></span>
<span class="line">implebit terras voce et furialia bella</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>fulmine compescet linguae nec deinde relinquet</span><span class="linebreak"></span>
<span class="line">par decus eloquio cuiquam sperare nepotum.</span><span class="linebreak"></span></p>
<p class="lineGroup"><span class="line indent1">Ecce inter primos Therapnaeo a sanguine Clausi</span><span class="linebreak"></span>
<span class="line">exultat rapidis Nero non imitabilis ausis.</span><span class="linebreak"></span>
<span class="line">hunc Amiterna cohors et Bactris nomina ducens</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Casperia, hunc Foruli magnaeque Reate dicatum</span><span class="linebreak"></span>
<span class="line">caelicolum Matri necnon habitata pruinis</span><span class="linebreak"></span>
<span class="line">Nursia et a Tetrica comitantur rupe cohortes.</span><span class="linebreak"></span>
<span class="line">cunctis hasta decus clipeusque retortus in orbem</span><span class="linebreak"></span>
<span class="line">conique implumes et laevo tegmina crure.</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>ibant et laeti pars Sancum voce canebant,</span><span class="linebreak"></span>
<span class="line">auctorem gentis, pars laudes ore ferebat,</span><span class="linebreak"></span>
<span class="line">Sabe, tuas, qui de proprio cognomine primus</span><span class="linebreak"></span>
<span class="line">dixisti populos magna dicione Sabinos.</span><span class="linebreak"></span></p>
<p class="lineGroup"><span class="line indent1">Quid, qui Picenae stimulat telluris alumnos,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>horridus et squamis et equina Curio crista,</span><span class="linebreak"></span>
<span class="line">pars belli quam magna venit! non aequore verso</span><span class="linebreak"></span>
<span class="line">tam creber fractis albescit fluctus in undis,</span><span class="linebreak"></span>
<span class="line">nec coetu leviore, ubi mille per agmina virgo</span><span class="linebreak"></span>
</p></section><notes></notes></section>