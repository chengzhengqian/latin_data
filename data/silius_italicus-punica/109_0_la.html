<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">o regnis inimice meis? quot corpora porto</span><span class="linebreak"></span>
<span class="line">dextra fusa tua! clipeis galeisque virorum,</span><span class="linebreak"></span>
<span class="line">quos mactas, artatus iter cursumque reliqui.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>caede, vides, stagna alta rubent retroque feruntur.</span><span class="linebreak"></span>
<span class="line">adde modum dextrae aut campis incumbe propinquis.’</span><span class="linebreak"></span></p>
<p class="lineGroup"><span class="line indent1">Haec, Venere adiuncta, tumulo spectabat ab alto</span><span class="linebreak"></span>
<span class="line">Mulciber, obscurae tectus caligine nubis.</span><span class="linebreak"></span>
<span class="line">ingravat ad caelum sublatis Scipio palmis:</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>“di patrii, quorum auspiciis stat Dardana Roma,</span><span class="linebreak"></span>
<span class="line">talin me leto tanta inter proelia nuper</span><span class="linebreak"></span>
<span class="line">servastis? fortine animam hanc exscindere dextra</span><span class="linebreak"></span>
<span class="line">indignum est visum? redde o me, nate, periclis,</span><span class="linebreak"></span>
<span class="line">redde hosti! liceat bellanti accersere mortem,</span><span class="linebreak"></span>
<span class="line">quam patriae fratrique probem.” tum percita dictis</span><span class="linebreak"></span>
<span class="line"><span class="br"></span><span class="lineNumber">676</span><span class="br"></span>ingemuit Venus et rapidas direxit in amnem</span><span class="linebreak"></span>
<span class="line">coniugis invicti vires. agit undique flammas</span><span class="linebreak"></span>
<span class="line">dispersus ripis ignis multosque per annos</span><span class="linebreak"></span>
<span class="line">nutritas fluvio populatur fervidus umbras.</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>uritur omne nemus, lucosque effusus in altos</span><span class="linebreak"></span>
<span class="line">immissis crepitat victor Vulcanus habenis.</span><span class="linebreak"></span>
<span class="line">iamque ambusta comas abies, iam pinus et alni;</span><span class="linebreak"></span>
<span class="line">iam, solo restans trunco, dimisit in altum</span><span class="linebreak"></span>
<span class="line">populus assuetas ramis habitare volucres.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>flamma vorax imo penitus de gurgite tractos</span><span class="linebreak"></span>
<span class="line">absorbet latices, saevoque urgente vapore</span><span class="linebreak"></span>
<span class="line">siccus inarescit ripis cruor. horrida late</span><span class="linebreak"></span>
<span class="line">scinditur in rimas et hiatu rupta dehiscit</span><span class="linebreak"></span>
<span class="line">tellus, ac stagnis altae sedere favillae.</span><span class="linebreak"></span>
</p></section><notes></notes></section>