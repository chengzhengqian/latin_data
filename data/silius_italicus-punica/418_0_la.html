<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">servabant sacrumque caput; proque omnibus armis</span><span class="linebreak"></span>
<span class="line">et castrorum opibus dextrisque recentibus unum</span><span class="linebreak"></span>
<span class="line">Hannibalis sat nomen erat. tot dissona lingua</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>agmina, barbarico tot discordantia ritu</span><span class="linebreak"></span>
<span class="line">corda virum mansere gradu, rebusque retusis</span><span class="linebreak"></span>
<span class="line">fidas ductoris tenuit reverentia mentes.</span><span class="linebreak"></span></p>
<p class="lineGroup">
<span class="line indent1">Nec vero Ausonia tantum se laetus agebat</span><span class="linebreak"></span>
<span class="line">Dardanidis Mavors; iam terra cedit Hibera</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>auriferis tandem Phoenix depulsus ab arvis;</span><span class="linebreak"></span>
<span class="line">iam Mago, exutus castris, agitante pavore</span><span class="linebreak"></span>
<span class="line">in Libyam propero tramisit caerula velo.</span><span class="linebreak"></span></p>
<p class="lineGroup">
<span class="line indent1">Ecce aliud decus, haud uno contenta favore,</span><span class="linebreak"></span>
<span class="line">nutribat Fortuna duci. nam concitus Hannon</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>adventabat, agens crepitantibus agmina caetris</span><span class="linebreak"></span>
<span class="line">barbara, et indigenas serus raptabat Hiberos.</span><span class="linebreak"></span>
<span class="line">non ars aut astus belli vel dextera deerat,</span><span class="linebreak"></span>
<span class="line">si non Scipiadae concurreret. omnia ductor</span><span class="linebreak"></span>
<span class="line">magna adeo Ausonius maiori mole premebat:</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>ut Phoebe stellas, ut fratris lumina Phoeben</span><span class="linebreak"></span>
<span class="line">exsuperant montesque Atlas et flumina Nilus,</span><span class="linebreak"></span>
<span class="line">ut pater Oceanus Neptunia caerula vincit.</span><span class="linebreak"></span>
<span class="line">vallantem castra—obscuro nam vesper Olympo</span><span class="linebreak"></span>
<span class="line">fundere non aequam trepidanti coeperat umbram—</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>aggreditur Latius rector, subitoque tumultu</span><span class="linebreak"></span>
<span class="line">caeduntur passim coepti munimina valli</span><span class="linebreak"></span>
<span class="line">imperfecta: supercontexere herbida lapsos</span><span class="linebreak"></span>
<span class="line">pondera, et in tumuli concessit caespes honorem.</span><span class="linebreak"></span></p>
<p class="lineGroup">
<span class="line indent1">Vix uni mens digna viro, novisse minores</span><span class="linebreak"></span>
</p></section><notes></notes></section>