<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">contra cincta latus ferro Saturnia Iuno</span><span class="linebreak"></span>
<span class="line">et Pallas, Libycis Tritonidos edita lymphis,</span><span class="linebreak"></span>
<span class="line">ac patrius flexis per tempora cornibus Hammon</span><span class="linebreak"></span>
<span class="line">multaque praeterea divorum turba minorum.</span><span class="linebreak"></span>
<span class="line">quorum ubi mole simul venientum et gressibus alma</span><span class="linebreak"></span>
<span class="line"><span class="br"></span><span class="lineNumber">301</span><span class="br"></span>intremuit tellus, pars implevere propinquos</span><span class="linebreak"></span>
<span class="line">divisi montes, pars sedem nube sub alta</span><span class="linebreak"></span>
<span class="line">ceperunt; vacuo descensum ad proelia caelo.</span><span class="linebreak"></span></p>
<p class="lineGroup">
<span class="line indent1">Tollitur immensus deserta ad sidera clamor,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Phlegraeis quantas effudit ad aethera voces</span><span class="linebreak"></span>
<span class="line">terrigena in campis exercitus; aut sator aevi,</span><span class="linebreak"></span>
<span class="line">quanta Cyclopas nova fulmina voce poposcit,</span><span class="linebreak"></span>
<span class="line">Iupiter, exstructis vidit cum montibus ire</span><span class="linebreak"></span>
<span class="line">magnanimos raptum caelestia regna gigantas.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>nec vero prima in tantis concursibus hasta</span><span class="linebreak"></span>
<span class="line">ulla fuit: stridens nimbus certante furore</span><span class="linebreak"></span>
<span class="line">telorum simul effusus, cupidaeque cruoris</span><span class="linebreak"></span>
<span class="line">hinc atque hinc animae gemina cecidere procella;</span><span class="linebreak"></span>
<span class="line">ac prius insanus dextra quam ducitur ensis,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>bellantum pars magna iacet. super ipsa suorum</span><span class="linebreak"></span>
<span class="line">corpora consistunt avidi calcantque gementes.</span><span class="linebreak"></span>
<span class="line">nec magis aut Libyco protrudi Dardana nisu</span><span class="linebreak"></span>
<span class="line">avertive potest pubes, aut ordine pelli</span><span class="linebreak"></span>
<span class="line">fixa suo Sarrana manus, quam vellere sede</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>si coeptet Calpen impacto gurgite pontus.</span><span class="linebreak"></span>
<span class="line">amisere ictus spatium, nec morte peracta</span><span class="linebreak"></span>
<span class="line">artatis cecidisse licet. galea horrida flictu</span><span class="linebreak"></span>
<span class="line">adversae ardescit galeae, clipeusque fatiscit</span><span class="linebreak"></span>
</p></section><notes></notes></section>