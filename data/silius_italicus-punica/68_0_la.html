<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">necnon Autololes, levibus gens ignea plantis;</span><span class="linebreak"></span>
<span class="line">cui sonipes cursu, cui cesserit incitus amnis,</span><span class="linebreak"></span>
<span class="line">tanta fuga est; certant pennae, campumque volatu</span><span class="linebreak"></span>
<span class="line">cum rapuere, pedum frustra vestigia quaeras.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>spectati castris, quos suco nobilis arbor</span><span class="linebreak"></span>
<span class="line">et dulci pascit lotos nimis hospita baca.</span><span class="linebreak"></span>
<span class="line">quique atro rabidas effervescente veneno</span><span class="linebreak"></span>
<span class="line">dipsadas immensis horrent Garamantes harenis.</span><span class="linebreak"></span>
<span class="line">fama docet, caesae rapuit cum Gorgonis ora</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Perseus, in Libyam dirum fluxisse cruorem;</span><span class="linebreak"></span>
<span class="line">inde Medusaeis terram exundasse chelydris.</span><span class="linebreak"></span>
<span class="line">milibus his ductor spectatus Marte Choaspes,</span><span class="linebreak"></span>
<span class="line">Neritia Meninge satus, cui tragula semper</span><span class="linebreak"></span>
<span class="line">fulmineam armabat, celebratum missile, dextram.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>huc coit aequoreus Nasamon, invadere fluctu</span><span class="linebreak"></span>
<span class="line">audax naufragia et praedas avellere ponto;</span><span class="linebreak"></span>
<span class="line">huc, qui stagna colunt Tritonidos alta paludis,</span><span class="linebreak"></span>
<span class="line">qua virgo, ut fama est, bellatrix edita lympha</span><span class="linebreak"></span>
<span class="line">invento primam Libyen perfudit olivo.</span><span class="linebreak"></span>
<span class="line indent1"><span class="br"></span><span class="lineNumber">325</span><span class="br"></span>Necnon totus adest vesper populique reposti.</span><span class="linebreak"></span>
<span class="line">Cantaber ante omnes, hiemisque aestusque famisque</span><span class="linebreak"></span>
<span class="line">invictus palmamque ex omni ferre labore.</span><span class="linebreak"></span>
<span class="line">mirus amor populo, cum pigra incanuit aetas,</span><span class="linebreak"></span>
<span class="line">imbelles iam dudum annos praevertere fato</span><span class="linebreak"></span>
</p></section><notes></notes></section>