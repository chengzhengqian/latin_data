<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">pectora circumstant Planctus Maerorque Dolorque,</span><span class="linebreak"></span>
<span class="line indent1"><span class="br"></span><span class="lineNumber">551</span><span class="br"></span>tque omnes adsunt Poenae, formaque trifauci</span><span class="linebreak"></span>
<span class="line">personat insomnis lacrimosae Ianitor aulae.</span><span class="linebreak"></span>
<span class="line">protinus assimulat faciem mutabile monstrum</span><span class="linebreak"></span>
<span class="line">Tiburnae gressumque simul sonitumque loquentis.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>haec bello vacuos et saevi turbine Martis</span><span class="linebreak"></span>
<span class="line">lugebat thalamos, Murro spoliata marito;</span><span class="linebreak"></span>
<span class="line">clara genus Daunique trahens a sanguine nomen.</span><span class="linebreak"></span>
<span class="line">cui vultus induta pares disiectaque crinem</span><span class="linebreak"></span>
<span class="line">Eumenis in medios irrumpit turbida coetus</span><span class="linebreak"></span>
<span class="line">et maestas lacerata genas, “quis terminus?” in-</span><span class="linebreak"></span>
<span class="line indent2">quit,</span><span class="linebreak"></span>
<span class="line">“sat Fidei proavisque datum! vidi ipsa cruentum,</span><span class="linebreak"></span>
<span class="line">ipsa meum vidi lacerato vulnere nostras</span><span class="linebreak"></span>
<span class="line">terrentem Murrum noctes et dira sonantem:</span><span class="linebreak"></span>
<span class="line">eripe te, coniux, miserandae casibus urbis</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>et fuge, si terras adimit victoria Poeni,</span><span class="linebreak"></span>
<span class="line">ad manes, Tiburna, meos; cecidere penates,</span><span class="linebreak"></span>
<span class="line">occidimus Rutuli, tenet omnia Punicus ensis.</span><span class="linebreak"></span>
<span class="line">mens horret, nec adhuc oculis absistit imago.</span><span class="linebreak"></span>
<span class="line">nullane iam posthac tua tecta, Sagunte, videbo?</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>felix, Murre, necis patriaque superstite felix.</span><span class="linebreak"></span>
<span class="line">at nos, Sidoniis famulatum matribus actas,</span><span class="linebreak"></span>
<span class="line">post belli casus vastique pericula ponti</span><span class="linebreak"></span>
<span class="line">Carthago aspiciet victrix; tandemque suprema</span><span class="linebreak"></span>
<span class="line">nocte obita, Libyae gremio captiva iacebo.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>sed vos, o iuvenes, vetuit quos conscia virtus</span><span class="linebreak"></span>
<span class="line">posse capi, quis telum ingens contra aspera mors est,</span><span class="linebreak"></span>
<span class="line">vestris servitio manibus subducite matres.</span><span class="linebreak"></span>
</p></section><notes></notes></section>