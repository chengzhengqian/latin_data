<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">dum sibi quisque viam per inextricabile litus</span><span class="linebreak"></span>
<span class="line">praeripit et putri luctatur caespite, lapsi</span><span class="linebreak"></span>
<span class="line">occumbunt seseque sua pressere ruina.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>ille, celer nandi, iamiamque apprendere tuta</span><span class="linebreak"></span>
<span class="line">dum parat et celso connisus corpore prensat</span><span class="linebreak"></span>
<span class="line">gramina summa manu liquidisque emergit ab undis,</span><span class="linebreak"></span>
<span class="line">contorta ripae pendens affigitur hasta.</span><span class="linebreak"></span>
<span class="line">hic hostem, orbatus telo, complectitur ulnis</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>luctantemque vado permixta morte coercet.</span><span class="linebreak"></span>
<span class="line">mille simul leti facies. Ligus occidit arvis;</span><span class="linebreak"></span>
<span class="line">sed proiecta viri lymphis fluvialibus ora</span><span class="linebreak"></span>
<span class="line">sanguineum hauserunt longis singultibus amnem.</span><span class="linebreak"></span>
<span class="line">enabat tandem medio vix gurgite pulcher</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Irpinus sociumque manus clamore vocabat,</span><span class="linebreak"></span>
<span class="line">cum rapidis illatus aquis et vulnere multo</span><span class="linebreak"></span>
<span class="line">impulit asper equus fessumque sub aequora mersit.</span><span class="linebreak"></span></p>
<p class="lineGroup"><span class="line indent1">Accumulat clades subito conspecta per undas</span><span class="linebreak"></span>
<span class="line">vis elephantorum turrito concita dorso.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>namque vadis rapitur praeceps, ceu proruta cautes</span><span class="linebreak"></span>
<span class="line">avulsi montis, Trebiamque insueta timentem</span><span class="linebreak"></span>
<span class="line">prae se pectore agit spumantique incubat alveo.</span><span class="linebreak"></span>
<span class="line">explorant adversa viros, perque aspera duro</span><span class="linebreak"></span>
<span class="line">nititur ad laudem virtus interrita clivo.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>namque inhonoratam Fibrenus perdere mortem</span><span class="linebreak"></span>
<span class="line">et famae nudam impatiens: “spectabimur,” inquit,</span><span class="linebreak"></span>
<span class="line">“nec, Fortuna, meum condes sub gurgite letum.</span><span class="linebreak"></span>
<span class="line">experiar, sitne in terris, domitare quod ensis</span><span class="linebreak"></span>
<span class="line">non queat Ausonius, Tyrrhenave permeet hasta.”</span><span class="linebreak"></span>
</p></section><notes></notes></section>