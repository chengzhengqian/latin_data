<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">membra pavens Murrus supremaque vota capessit:</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>“conditor Alcide, cuius vestigia sacra</span><span class="linebreak"></span>
<span class="line">incolimus terra, minitantem averte procellam,</span><span class="linebreak"></span>
<span class="line">si tua non segni defenso moenia dextra.”</span><span class="linebreak"></span></p>
<p class="lineGroup"><span class="line indent1">Dumque orat caeloque attollit lumina supplex,</span><span class="linebreak"></span>
<span class="line">“cerne,” ait, “an nostris longe Tirynthius ausis</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>iustius affuerit. ni displicet aemula virtus,</span><span class="linebreak"></span>
<span class="line">haud me dissimilem, Alcide, primoribus annis</span><span class="linebreak"></span>
<span class="line">agnosces, invicte, tuis; fer numen amicum</span><span class="linebreak"></span>
<span class="line">et, Troiae quondam primis memorate ruinis,</span><span class="linebreak"></span>
<span class="line">dexter ades Phrygiae delenti stirpis alumnos.”</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>sic Poenus pressumque ira simul exigit ensem,</span><span class="linebreak"></span>
<span class="line">qua capuli statuere morae, teloque relato</span><span class="linebreak"></span>
<span class="line">horrida labentis perfunditur arma cruore.</span><span class="linebreak"></span>
<span class="line">ilicet ingenti casu turbata iuventus</span><span class="linebreak"></span>
<span class="line">procurrit; nota arma viri corpusque superbo</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>victori spoliare negant: coit aucta vicissim</span><span class="linebreak"></span>
<span class="line">hortando manus, et glomerata mole feruntur.</span><span class="linebreak"></span>
<span class="line">hinc saxis galea, hinc clipeus sonat aereus hastis;</span><span class="linebreak"></span>
<span class="line">incessunt sudibus librataque pondera plumbi</span><span class="linebreak"></span>
<span class="line">certatim iaciunt. decisae vertice cristae</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>direptumque decus nutantum in caede iubarum.</span><span class="linebreak"></span>
<span class="line">iamque agitur largus per membra fluentia sudor,</span><span class="linebreak"></span>
<span class="line">et stant loricae squamis horrentia tela.</span><span class="linebreak"></span>
<span class="line">nec requies tegimenve datur mutare sub ictu.</span><span class="linebreak"></span>
<span class="line">genua labant, fessique humeri gestamina laxant.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>tum creber penitusque trahens suspiria sicco</span><span class="linebreak"></span>
</p></section><notes></notes></section>