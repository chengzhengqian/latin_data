<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">postquam sat visus sibi concepisse vigoris,</span><span class="linebreak"></span>
<span class="line">celsus inexhaustas effundit turbine vires</span><span class="linebreak"></span>
<span class="line">non expectato subitusque erumpit et auras</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>praevehitur Theron: credas Cyllenida plantam</span><span class="linebreak"></span>
<span class="line">aetherio nexis cursu talaribus ire.</span><span class="linebreak"></span>
<span class="line">iamque hos iamque illos, populo mirante, relinquit</span><span class="linebreak"></span>
<span class="line">et, modo postremus, nunc ordine tertia palma,</span><span class="linebreak"></span>
<span class="line">Hesperon infestat sua per vestigia pressum.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>nec iam, quem sequitur tantum, sed prima coronae</span><span class="linebreak"></span>
<span class="line">spes trepidat tantis venientibus Eurytus alis.</span><span class="linebreak"></span>
<span class="line">quartus sorte loci, sed, si tres ordine servent</span><span class="linebreak"></span>
<span class="line">inceptos cursus, nequiquam vana laborans,</span><span class="linebreak"></span>
<span class="line">Tartessos fratrem medio Therone premebat.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>nec patiens ultra tollit sese aequore Theron</span><span class="linebreak"></span>
<span class="line">igneus et plenum praetervolat Hesperon irae.</span><span class="linebreak"></span>
<span class="line">unus erat super, et metae propioribus aegros</span><span class="linebreak"></span>
<span class="line">urebat finis stimulis; quascumque reliquit</span><span class="linebreak"></span>
<span class="line">hinc labor, hinc penetrans pavor in praecordia vires,</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>dum sperare licet, brevia ad conanima uterque</span><span class="linebreak"></span>
<span class="line">advocat. aequantur cursus, pariterque ruebant.</span><span class="linebreak"></span>
<span class="line">et forsan gemina meruissent praemia palma</span><span class="linebreak"></span>
<span class="line">pervecti simul ad metas, ni, terga secutus</span><span class="linebreak"></span>
<span class="line">Theronis, fusam late per lactea colla</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>Hesperos ingenti tenuisset saevus ab ira</span><span class="linebreak"></span>
<span class="line">traxissetque comam. tardato laetus ovansque</span><span class="linebreak"></span>
<span class="line">Eurytus evadit iuvene atque ad praemia victor</span><span class="linebreak"></span>
<span class="line">emicat et galeae fert donum insigne coruscae.</span><span class="linebreak"></span>
<span class="line">cetera promisso donata est munere pubes</span><span class="linebreak"></span>
</p></section><notes></notes></section>