<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">occumbit Bogus, infaustum qui primus ad amnem</span><span class="linebreak"></span>
<span class="line">Ticini rapidam in Rutulos contorserat hastam.</span><span class="linebreak"></span>
<span class="line">ille sibi longam Clotho turbamque nepotum</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>crediderat, vanis deceptus in alite signis.</span><span class="linebreak"></span>
<span class="line">sed non augurio Parcarum impellere metas</span><span class="linebreak"></span>
<span class="line">concessum cuiquam: ruit inter tela cruentis</span><span class="linebreak"></span>
<span class="line">suspiciens oculis caelum superosque reposcit</span><span class="linebreak"></span>
<span class="line">tempora promissae media iam morte senectae.</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>nec Bagaso exultare daturve impune relictum,</span><span class="linebreak"></span>
<span class="line">consulis ante oculos vita spoliasse Libonem.</span><span class="linebreak"></span>
<span class="line">laurigeris decus illud avis navaque iuventa</span><span class="linebreak"></span>
<span class="line">florebat; sed Massylus succiderat ensis</span><span class="linebreak"></span>
<span class="line">pubescente caput mala, properoque virentes</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>delerat leto bellator barbarus annos.</span><span class="linebreak"></span>
<span class="line">Flaminium implorasse tamen iam morte suprema</span><span class="linebreak"></span>
<span class="line">haud frustra fuit; avulsa est nam protinus hosti</span><span class="linebreak"></span>
<span class="line">ore simul cervix; iuvit punire feroci</span><span class="linebreak"></span>
<span class="line">victorem exemplo et monstratum reddere letum.</span><span class="linebreak"></span>
<span class="line indent1"><span class="br"></span><span class="lineNumber">420</span><span class="br"></span>Quis deus, o Musae, paribus tot funera verbis</span><span class="linebreak"></span>
<span class="line">evolvat? tantisque umbris in carmine digna</span><span class="linebreak"></span>
<span class="line">quis lamenta ferat? certantes laude cadendi</span><span class="linebreak"></span>
<span class="line">primaevos iuvenes mortisque in limine cruda</span><span class="linebreak"></span>
<span class="line">facta virum et fixis rabiem sub pectore telis?</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>sternitur alternus vastis concursibus hostis,</span><span class="linebreak"></span>
<span class="line">nec spoliare vacat praedaeque advertere mentem.</span><span class="linebreak"></span>
<span class="line">urget amor caedum, clausis dum detinet hostem</span><span class="linebreak"></span>
<span class="line">fraternum castris vulnus, funditque ruitque</span><span class="linebreak"></span>
<span class="line">nunc iaculis, nunc ense, modo inter milia consul</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>bellantum conspectus equo, modo Marte feroci</span><span class="linebreak"></span>
<span class="line">ante aquilas et signa pedes. fluit impia rivis</span><span class="linebreak"></span>
</p></section><notes></notes></section>