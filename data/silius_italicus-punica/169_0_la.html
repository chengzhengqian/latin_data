<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">addidit et Libyae finem inter prospera bella</span><span class="linebreak"></span>
<span class="line">vincendi statuit; tumefactum cladibus ille</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Hesperiis lento Poenum moderamine lusit.</span><span class="linebreak"></span>
<span class="line">summe ducum, qui regna iterum labentia Troiae</span><span class="linebreak"></span>
<span class="line">et fluxas Latii res maiorumque labores,</span><span class="linebreak"></span>
<span class="line">qui Carmentis opes et regna Evandria servas,</span><span class="linebreak"></span>
<span class="line">surge, age et emerito sacrum caput insere caelo.</span><span class="linebreak"></span>
<span class="line indent1"><span class="br"></span><span class="lineNumber">20</span><span class="br"></span>At Libyae ductor, postquam nova nomina lecto</span><span class="linebreak"></span>
<span class="line">dictatore vigent, raptim mutata Latinis</span><span class="linebreak"></span>
<span class="line">imperia haud frustra reputans, cognoscere avebat,</span><span class="linebreak"></span>
<span class="line">quae fortuna viro, quodnam decus; ultima fessis</span><span class="linebreak"></span>
<span class="line">ancora cur Fabius, quem post tot Roma procellas</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Hannibali putet esse parem. fervore carentes</span><span class="linebreak"></span>
<span class="line">angebant anni fraudique inaperta senectus.</span><span class="linebreak"></span>
<span class="line">ocius accitum captivo ex agmine poscit</span><span class="linebreak"></span>
<span class="line">progeniem ritusque ducis dextraeque labores.</span><span class="linebreak"></span>
<span class="line">Cilnius, Arreti Tyrrhenis ortus in oris,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>clarum nomen erat; sed laeva adduxerat hora</span><span class="linebreak"></span>
<span class="line">Ticini iuvenem ripis, fususque ruentis</span><span class="linebreak"></span>
<span class="line">vulnere equi, Libycis praebebat colla catenis.</span><span class="linebreak"></span>
<span class="line">hic ardens exire malis et rumpere vitam:</span><span class="linebreak"></span>
<span class="line">“non cum Flaminio tibi res, nec fervida Gracchi</span><span class="linebreak"></span>
<span class="line">in manibus consulta,” inquit. “Tirynthia gens est;</span><span class="linebreak"></span>
<span class="line"><span class="br"></span><span class="lineNumber">36</span><span class="br"></span>quam si fata tuis genuissent, Hannibal, oris,</span><span class="linebreak"></span>
<span class="line">terrarum imperium Carthaginis arce videres.</span><span class="linebreak"></span>
<span class="line">non ego te longa serie per singula ducam.</span><span class="linebreak"></span>
<span class="line">hoc sat erit, nosces Fabios certamine ab uno:</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Veientum populi violata pace negabant</span><span class="linebreak"></span>
<span class="line">acceptare iugum, ac vicino Marte furebat</span><span class="linebreak"></span>
</p></section><notes></notes></section>