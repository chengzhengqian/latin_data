<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">125</span><span class="br"></span>venator premit obsesso cum Maurus in antro,</span><span class="linebreak"></span>
<span class="line">invadunt rabidi iam dudum et inania tentant</span><span class="linebreak"></span>
<span class="line">nondum sat firmo catuli certamina dente.</span><span class="linebreak"></span>
<span class="line">consumit clipeo tela et, collectus in arma,</span><span class="linebreak"></span>
<span class="line">sustinet urgentes crepitantibus ictibus hastas</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Sidonius ductor; nec iam per vulnera credit</span><span class="linebreak"></span>
<span class="line">aut per tot caedes actum satis; iraque anhelat,</span><span class="linebreak"></span>
<span class="line">ni leto det cuncta virum iungatque parenti</span><span class="linebreak"></span>
<span class="line">corpora et excidat miseros cum stirpe penates.</span><span class="linebreak"></span></p>
<p class="lineGroup">
<span class="line indent1">Tunc Abarim affatur; namque una hic armiger ira</span><span class="linebreak"></span>
<span class="line">flammabat Martem atque omnes comes ibat in actus:</span><span class="linebreak"></span>
<span class="line"><span class="br"></span><span class="lineNumber">136</span><span class="br"></span>“suppedita mihi tela. vadis liventis Averni</span><span class="linebreak"></span>
<span class="line">demitti globus ille cupit, qui nostra lacessit</span><span class="linebreak"></span>
<span class="line">tegmina; iam stultae fructus pietatis habebit.”</span><span class="linebreak"></span>
<span class="line">haec fatus iaculo Lucam, qui maximus aevi,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>transadigit; pressa iuvenis cum cuspide labens</span><span class="linebreak"></span>
<span class="line">arma super fratrum resupino concidit ore.</span><span class="linebreak"></span>
<span class="line">mortiferum inde manu properantem vellere ferrum</span><span class="linebreak"></span>
<span class="line">pilo Volsonem (namque hoc de strage iacentum</span><span class="linebreak"></span>
<span class="line"><span class="br"></span><span class="lineNumber">144</span><span class="br"></span>fors dabat) affixa sternit per tegmina nare.</span><span class="linebreak"></span>
<span class="line">tum Vesulum, calido lapsantem in sanguine fratrum,</span><span class="linebreak"></span>
<span class="line">ense metit rapido plenamque—heu barbara virtus!—</span><span class="linebreak"></span>
<span class="line">abscisi galeam capitis, ceu missile telum,</span><span class="linebreak"></span>
<span class="line">conversis in terga iacit. Telesinus, ad ossa</span><span class="linebreak"></span>
<span class="line">illiso saxo, qua spina interstruit artus,</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>occumbit; fratrisque videt labentia membra</span><span class="linebreak"></span>
<span class="line">Quercentis, quem funda procul per inane voluta</span><span class="linebreak"></span>
<span class="line">sopierat, dum supremam Telesinus in auras</span><span class="linebreak"></span>
</p></section><notes></notes></section>