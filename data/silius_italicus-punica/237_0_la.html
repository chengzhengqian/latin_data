<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">impulsu clipei, atque ensis contunditur ense;</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>pes pede, virque viro teritur; tellusque videri</span><span class="linebreak"></span>
<span class="line">sanguine operta nequit, caelumque et sidera pendens</span><span class="linebreak"></span>
<span class="line">abstulit ingestis nox densa sub aethere telis.</span><span class="linebreak"></span>
<span class="line">quis astare loco dederat Fortuna secundo,</span><span class="linebreak"></span>
<span class="line">contorum longo et procerae cuspidis ictu,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>ceu primas agitent acies, certamina miscent.</span><span class="linebreak"></span>
<span class="line">at, quos deinde tenet retrorsum inglorius ordo,</span><span class="linebreak"></span>
<span class="line">missilibus certant pugnas aequare priorum.</span><span class="linebreak"></span>
<span class="line">ultra clamor agit bellum, milesque, cupiti</span><span class="linebreak"></span>
<span class="line">Martis inops, saevis impellit vocibus hostem.</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>non ullum defit teli genus: hi sude pugnas,</span><span class="linebreak"></span>
<span class="line">hi pinu flagrante cient, hi pondere pili;</span><span class="linebreak"></span>
<span class="line">at saxis fundaque alius iaculoque volucri.</span><span class="linebreak"></span>
<span class="line">interdum stridens per nubila fertur harundo,</span><span class="linebreak"></span>
<span class="line">interdumque ipsis metuenda falarica muris.</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">340</span><span class="br"></span>Speramusne, deae, quarum mihi sacra coluntur,</span><span class="linebreak"></span>
<span class="line">mortali totum hunc aperire in saecula voce</span><span class="linebreak"></span>
<span class="line">posse diem? tantumne datis confidere linguae,</span><span class="linebreak"></span>
<span class="line">ut Cannas uno ore sonem? si gloria vobis</span><span class="linebreak"></span>
<span class="line">nostra placet, neque vos magnis avertitis ausis,</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>huc omnes cantus Phoebumque vocate parentem.</span><span class="linebreak"></span>
<span class="line">verum utinam posthac animo, Romane, secunda,</span><span class="linebreak"></span>
<span class="line">quanto tunc adversa, feras! satque hactenus, oro,</span><span class="linebreak"></span>
<span class="line">nec libeat tentare deis, an Troia proles</span><span class="linebreak"></span>
<span class="line">par bellum tolerare queat. tuque, anxia fati,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>pone, precor, lacrimas et adora vulnera, laudes</span><span class="linebreak"></span>
<span class="line">perpetuas paritura tibi; nam tempore, Roma,</span><span class="linebreak"></span>
</p></section><notes></notes></section>