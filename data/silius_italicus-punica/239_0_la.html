<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">380</span><span class="br"></span>hic exultantem Caralim atque erepta volentem</span><span class="linebreak"></span>
<span class="line">induere excelso caesi gestamina trunco</span><span class="linebreak"></span>
<span class="line">ense subit, capuloque tenus ferrum impulit ira.</span><span class="linebreak"></span>
<span class="line">volvitur ille ruens atque arva hostilia morsu</span><span class="linebreak"></span>
<span class="line">appetit et mortis premit in tellure dolores.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>nec Gabaris Sicchaeque virum tenuere furentes</span><span class="linebreak"></span>
<span class="line">concordi virtute manus; sed perdidit acer,</span><span class="linebreak"></span>
<span class="line">dum stat, decisam Gabar inter proelia dextram.</span><span class="linebreak"></span>
<span class="line">at Siccha auxilium, magno turbante dolore,</span><span class="linebreak"></span>
<span class="line">dum temere accelerat, calcato improvidus ense</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>succidit ac nudae sero vestigia plantae</span><span class="linebreak"></span>
<span class="line">damnavit dextraque iacet morientis amici.</span><span class="linebreak"></span>
<span class="line">tandem convertit fatalia tela Nealcae</span><span class="linebreak"></span>
<span class="line">fulminei gliscens iuvenis furor, exsilit ardens,</span><span class="linebreak"></span>
<span class="line">nomine tam claro stimulante, ad praemia caedis.</span><span class="linebreak"></span>
<span class="line">tum silicem scopulo avulsum, quem montibus altis</span><span class="linebreak"></span>
<span class="line"><span class="br"></span><span class="lineNumber">396</span><span class="br"></span>detulerat torrens, raptum contorquet in ora</span><span class="linebreak"></span>
<span class="line">turbidus: incusso crepuerunt pondere malae,</span><span class="linebreak"></span>
<span class="line">ablatusque viro vultus; concreta cruento</span><span class="linebreak"></span>
<span class="line">per nares cerebro sanies fluit, atraque manant</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>orbibus elisis et trunca lumina fronte.</span><span class="linebreak"></span>
<span class="line">sternitur unanimo Marius succurrere Capro</span><span class="linebreak"></span>
<span class="line">conatus metuensque viro superesse cadenti.</span><span class="linebreak"></span>
<span class="line">lucis idem auspicium ac patrium et commune duobus</span><span class="linebreak"></span>
<span class="line">paupertas; sacro iuvenes Praeneste creati</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>miscuerant studia et iuncta tellure serebant.</span><span class="linebreak"></span>
<span class="line">velle ac nolle ambobus idem sociataque toto</span><span class="linebreak"></span>
<span class="line">mens aevo ac parvis dives concordia rebus.</span><span class="linebreak"></span>
<span class="line">occubuere simul; votisque ex omnibus unum</span><span class="linebreak"></span>
</p></section><notes></notes></section>