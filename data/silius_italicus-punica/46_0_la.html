<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">gaesaque latratorque Cydon tectumque focique</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>in silicis venis et fistula nota iuvenci.</span><span class="linebreak"></span>
<span class="line">eminet excelso consurgens colle Saguntos,</span><span class="linebreak"></span>
<span class="line">quam circa immensi populi condensaque cingunt</span><span class="linebreak"></span>
<span class="line">agmina certantum pulsantque trementibus hastis.</span><span class="linebreak"></span>
<span class="line">extrema clipei stagnabat Hiberus in ora,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>curvatis claudens ingentem flexibus orbem.</span><span class="linebreak"></span>
<span class="line">Hannibal, abrupto transgressus foedere ripas,</span><span class="linebreak"></span>
<span class="line">Poenorum populos Romana in bella vocabat.</span><span class="linebreak"></span>
<span class="line">tali sublimis dono, nova tegmina latis</span><span class="linebreak"></span>
<span class="line">aptat concutiens humeris celsusque profatur:</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>“heu quantum Ausonio sudabitis, arma, cruore!</span><span class="linebreak"></span>
<span class="line">quas, belli iudex, poenas mihi, Curia, pendes!”</span><span class="linebreak"></span></p>
<p class="lineGroup"><span class="line indent1">Iamque senescebat vallatus moenibus hostis,</span><span class="linebreak"></span>
<span class="line">carpebatque dies urbem, dum signa manusque</span><span class="linebreak"></span>
<span class="line">expectant fessi socias. tandem aequore vano</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>avertunt oculos frustrataque litora ponunt</span><span class="linebreak"></span>
<span class="line">et propius suprema vident. sedet acta medullis</span><span class="linebreak"></span>
<span class="line">iamdudum atque inopes penitus coquit intima pestis.</span><span class="linebreak"></span>
<span class="line">est furtim lento misere durantia tabo</span><span class="linebreak"></span>
<span class="line">viscera et exurit siccatas sanguine venas</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>per longum celata fames; iam lumina retro</span><span class="linebreak"></span>
<span class="line">exesis fugere genis, iam lurida sola</span><span class="linebreak"></span>
<span class="line">tecta cute et venis male iuncta trementibus ossa</span><span class="linebreak"></span>
<span class="line">extant, consumptis visu deformia membris.</span><span class="linebreak"></span>
<span class="line">humentes rores noctis terramque madentem</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>solamen fecere mali, cassoque labore</span><span class="linebreak"></span>
<span class="line">e sicco frustra presserunt robore sucos.</span><span class="linebreak"></span>
</p></section><notes></notes></section>