<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">cui medio leviter clipeo stetit aeris in ora</span><span class="linebreak"></span>
<span class="line">cuspis et oppositas vetita est tramittere crates.</span><span class="linebreak"></span>
<span class="line">sed non et consul misso concredere telo</span><span class="linebreak"></span>
<span class="line">fortunam optatae caedis parat ac latus ense</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>haurit; nec crudae tardarunt tegmina parmae.</span><span class="linebreak"></span>
<span class="line">labitur infelix atque appetit ore cruento</span><span class="linebreak"></span>
<span class="line">tellurem expirans. tum, diffundente per artus</span><span class="linebreak"></span>
<span class="line">frigore se Stygio, manantem in viscera mortem</span><span class="linebreak"></span>
<span class="line">accipit et longo componit lumina somno.</span><span class="linebreak"></span>
<span class="line indent1"><span class="br"></span><span class="lineNumber">530</span><span class="br"></span>Atque ea dum variis permixtus tristia Mavors</span><span class="linebreak"></span>
<span class="line">casibus alternat, iam castris Mago relictis,</span><span class="linebreak"></span>
<span class="line">iam Libyae ductor properantia signa citato</span><span class="linebreak"></span>
<span class="line">raptabant cursu et cessata reponere avebant</span><span class="linebreak"></span>
<span class="line">tempora caede virum ac multo pensare cruore.</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>it globus intorquens nigranti turbine nubem</span><span class="linebreak"></span>
<span class="line">pulveris, et surgit sublatis campus harenis;</span><span class="linebreak"></span>
<span class="line">quaque ferens gressum flectit vestigia ductor,</span><span class="linebreak"></span>
<span class="line">undanti circum tempestas acta procella</span><span class="linebreak"></span>
<span class="line">volvitur atque altos operit caligine montes.</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>occubuere femur Fontanus, Buta canorum</span><span class="linebreak"></span>
<span class="line">transfixi guttur, pressoque e vulnere cuspis</span><span class="linebreak"></span>
<span class="line">prospexit terga: hunc tristes luxere Fregellae</span><span class="linebreak"></span>
<span class="line">multiplicem proavis, hunc mater Anagnia flevit.</span><span class="linebreak"></span>
<span class="line">haud dispar fortuna tibi, Laevine, sed auso</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>non eadem; neque enim Tyrio concurrere regi</span><span class="linebreak"></span>
<span class="line">tentas, sed lectus par ad certamen Ithemon,</span><span class="linebreak"></span>
<span class="line">Autololum moderator, erat; quem poplite caeso</span><span class="linebreak"></span>
<span class="line">dum spoliat, gravis immiti cum turbine costas</span><span class="linebreak"></span>
<span class="line">fraxinus irrupit, collapsaque membra sub ictu</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>hoste super fuso subita cecidere ruina.</span><span class="linebreak"></span></p>
</section><notes></notes></section>