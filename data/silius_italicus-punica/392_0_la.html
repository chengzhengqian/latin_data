<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">summissi augurium: hac iret, qua ducere divos</span><span class="linebreak"></span>
<span class="line">perspicuum, et patrio monstraret semita signo.</span><span class="linebreak"></span></p>
<p class="lineGroup">
<span class="line indent1">Certatim comites rerum bellique ministros</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>agglomerant sese atque acres sociare labores</span><span class="linebreak"></span>
<span class="line">exposcunt; laudumque loco est isdem esse sub armis.</span><span class="linebreak"></span>
<span class="line">turn nova caeruleum descendit classis in aequor.</span><span class="linebreak"></span>
<span class="line">it comes Ausonia atque in terras transit Hiberas.</span><span class="linebreak"></span>
<span class="line">ut, cum saeva fretis immisit proelia, Caurus</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>Isthmon curvata sublime superiacit unda</span><span class="linebreak"></span>
<span class="line">et, spumante ruens per saxa gementia fluctu,</span><span class="linebreak"></span>
<span class="line">Ionium Aegaeo miscet mare, celsus in arma</span><span class="linebreak"></span>
<span class="line">emicat ac prima stans Scipio puppe profatur:</span><span class="linebreak"></span>
<span class="line">“dive tridentipotens, cuius maria ire per alta</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>ordimur, si iusta paro, decurrere classi</span><span class="linebreak"></span>
<span class="line">da, pater, ac nostros ne sperne iuvare labores.</span><span class="linebreak"></span>
<span class="line">per pontum pia bella veho.” levis inde secunda</span><span class="linebreak"></span>
<span class="line">aspirans aura propellit carbasa flatus;</span><span class="linebreak"></span>
<span class="line">iamque agiles, Tyrrhena sonant qua caerula, puppes</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Ausonium evasere latus Ligurumque citatis</span><span class="linebreak"></span>
<span class="line">litora tramittunt proris. hinc gurgite ab alto</span><span class="linebreak"></span>
<span class="line">tellurem procul irrumpentem in sidera cernunt,</span><span class="linebreak"></span>
<span class="line">aërias Alpes. occurrunt moenia Graiis</span><span class="linebreak"></span>
<span class="line">condita Massiliae: populis haec cincta superbis,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>barbarus immani cum territet accola ritu,</span><span class="linebreak"></span>
<span class="line">antiquae morem patriae cultumque habitumque</span><span class="linebreak"></span>
<span class="line">Phocaïs armiferas inter tenet hospita gentes.</span><span class="linebreak"></span>
<span class="line">hinc legit Ausonius sinuatos gurgite ductor</span><span class="linebreak"></span>
<span class="line">anfractus pelagi. nemoroso vertice celsus</span><span class="linebreak"></span>
</p></section><notes></notes></section>