<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">impavidus somni servat pecus; effera saevit</span><span class="linebreak"></span>
<span class="line">atque impasta truces ululatus turba luporum</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>exercet morsuque quatit restantia claustra.</span><span class="linebreak"></span></p>
<p class="lineGroup"><span class="line indent1">Irritus incepti movet inde atque Apula tardo</span><span class="linebreak"></span>
<span class="line">arva Libys passu legit ac nunc valle residit</span><span class="linebreak"></span>
<span class="line">conditus occulta, si praecipitare sequentem</span><span class="linebreak"></span>
<span class="line">atque inopinata detur circumdare fraude;</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>nunc nocturna parat caecae celantibus umbris</span><span class="linebreak"></span>
<span class="line">furta viae retroque abitum fictosque timores</span><span class="linebreak"></span>
<span class="line">assimulat; tum castra citus deserta relicta</span><span class="linebreak"></span>
<span class="line">ostentat praeda atque invitat prodigus hostem.</span><span class="linebreak"></span>
<span class="line">qualis Maeonia passim Maeandrus in ora,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>cum sibi gurgitibus flexis revolutus oberrat.</span><span class="linebreak"></span>
<span class="line">nulla vacant incepta dolis; simul omnia versat</span><span class="linebreak"></span>
<span class="line">miscetque exacuens varia ad conamina mentem.</span><span class="linebreak"></span>
<span class="line">sicut aquae splendor, radiatus lampade solis,</span><span class="linebreak"></span>
<span class="line">dissultat per tecta, vaga sub imagine vibrans</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>luminis, et tremula laquearia verberat umbra.</span><span class="linebreak"></span>
<span class="line">iamque dolore furens ita secum immurmurat irae:</span><span class="linebreak"></span>
<span class="line">“obvia si primus nobis hic tela tulisset,</span><span class="linebreak"></span>
<span class="line">nullane nunc Trebiae et Thrasymenni nomina? nulli</span><span class="linebreak"></span>
<span class="line">lugerent Itali? numquam Phaëthontius amnis</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>sanguinea pontum turbasset decolor unda?</span><span class="linebreak"></span>
<span class="line">inventum, dum se cohibet, terimurque sedendo,</span><span class="linebreak"></span>
<span class="line">vincendi genus; en quotiens, velut obvius iret,</span><span class="linebreak"></span>
<span class="line">discinxit ratione dolos fraudesque resolvit!</span><span class="linebreak"></span>
<span class="line">haec secum, mediam insomni cum bucina noctem</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>divideret, iamque, excubias sortitus iniquas,</span><span class="linebreak"></span>
</p></section><notes></notes></section>