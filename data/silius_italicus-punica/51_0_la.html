<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ardua virtutem profert via. pergite primi</span><span class="linebreak"></span>
<span class="line">nec facilem populis nec notam invadere laudem.‚Äù</span><span class="linebreak"></span>
<span class="line indent1"><span class="br"></span><span class="lineNumber">580</span><span class="br"></span>His ubi turbatas hortatibus impulit aures,</span><span class="linebreak"></span>
<span class="line">inde petit tumulum, summo quem vertice montis</span><span class="linebreak"></span>
<span class="line">Amphitryoniades spectandum ex aequore nautis</span><span class="linebreak"></span>
<span class="line">struxerat et grato cineres decorarat honore.</span><span class="linebreak"></span>
<span class="line">excitus sede, horrendum! prorumpit ab ima</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>caeruleus maculis auro squalentibus anguis;</span><span class="linebreak"></span>
<span class="line">ignea sanguinea radiabant lumina flamma,</span><span class="linebreak"></span>
<span class="line">oraque vibranti stridebant sibila lingua;</span><span class="linebreak"></span>
<span class="line">isque inter trepidos coetus mediamque per urbem</span><span class="linebreak"></span>
<span class="line">volvitur et muris propere delabitur altis</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>ac similis profugo vicina ad litora tendit</span><span class="linebreak"></span>
<span class="line">spumantisque freti praeceps immergitur undis.</span><span class="linebreak"></span></p>
<p class="lineGroup"><span class="line indent1">Tum vero excussae mentes, ceu prodita tecta</span><span class="linebreak"></span>
<span class="line">expulsi fugiant manes, umbraeque recusent</span><span class="linebreak"></span>
<span class="line">captivo iacuisse solo. sperare saluti</span><span class="linebreak"></span>
<span class="line">pertaesum, damnantque cibos, agit abdita Erinnys.</span><span class="linebreak"></span>
<span class="line"><span class="br"></span><span class="lineNumber">596</span><span class="br"></span>haud gravior duris divum inclementia rebus,</span><span class="linebreak"></span>
<span class="line">quam leti proferre moras; abrumpere vitam</span><span class="linebreak"></span>
<span class="line">ocius attoniti quaerunt lucemque gravantur.</span><span class="linebreak"></span>
<span class="line">certatim structus surrectae molis ad astra</span><span class="linebreak"></span>
<span class="line">in media stetit urbe rogus; portantque trahuntque</span><span class="linebreak"></span>
<span class="line"><span class="br"></span><span class="lineNumber">601</span><span class="br"></span>longae pacis opes quaesitaque praemia dextris,</span><span class="linebreak"></span>
<span class="line">Callaico vestes distinctas matribus auro</span><span class="linebreak"></span>
<span class="line">armaque Dulichia proavis portata Zacyntho</span><span class="linebreak"></span>
<span class="line">et prisca advectos Rutulorum ex urbe penates;</span><span class="linebreak"></span>
</p></section><notes></notes></section>