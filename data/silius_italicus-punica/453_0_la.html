<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">exclamat, volvens oculos caeloque fretoque:</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>“felix, o frater, divisque aequate cadendo,</span><span class="linebreak"></span>
<span class="line">Hasdrubal! egregium fortis cui dextera in armis</span><span class="linebreak"></span>
<span class="line">pugnanti peperit letum, et cui fata dedere</span><span class="linebreak"></span>
<span class="line">Ausoniam extremo tellurem apprendere morsu.</span><span class="linebreak"></span>
<span class="line">at mihi Cannarum campis, ubi Paulus, ubi illae</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>egregiae occubuere animae, dimittere vitam</span><span class="linebreak"></span>
<span class="line">non licitum, vel, cum ferrem in Capitolia flammas,</span><span class="linebreak"></span>
<span class="line">Tarpeio Iovis ad manes descendere telo.”</span><span class="linebreak"></span></p>
<p class="lineGroup">
<span class="line indent1">Talia dum maeret, diversis flatibus acta</span><span class="linebreak"></span>
<span class="line">in geminum ruit unda latus puppimque sub atris</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>aequoris aggeribus tenuit, ceu turbine mersam.</span><span class="linebreak"></span>
<span class="line">mox, nigris alte pulsa exundantis harenae</span><span class="linebreak"></span>
<span class="line">vorticibus, ratis aetherias remeavit ad auras</span><span class="linebreak"></span>
<span class="line">et fluctus supra, vento librante, pependit.</span><span class="linebreak"></span>
<span class="line">at geminas Notus in scopulos atque horrida saxa</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>dura sorte rapit, miserandum et triste, biremes.</span><span class="linebreak"></span>
<span class="line">increpuere ictu prorae; tum murice acuto</span><span class="linebreak"></span>
<span class="line">dissiliens sonuit, rupta compage, carina.</span><span class="linebreak"></span>
<span class="line">hic varia ante oculos facies: natat aequore toto</span><span class="linebreak"></span>
<span class="line">arma inter galeasque virum cristasque rubentes</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>florentis Capuae gaza et seposta triumpho</span><span class="linebreak"></span>
<span class="line">Laurens praeda ducis, tripodes mensaeque deorum</span><span class="linebreak"></span>
<span class="line">cultaque nequiquam miseris simulacra Latinis.</span><span class="linebreak"></span>
<span class="line">tum Venus, emoti facie conterrita ponti,</span><span class="linebreak"></span>
<span class="line">talibus alloquitur regem maris: “hoc satis irae</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>interea, genitor; satis ad maiora minarum.</span><span class="linebreak"></span>
<span class="line">cetera parce, precor, pelago, ne tollat acerba</span><span class="linebreak"></span>
<span class="line">hoc Carthago decus, nullo superabile bello</span><span class="linebreak"></span>
</p></section><notes></notes></section>