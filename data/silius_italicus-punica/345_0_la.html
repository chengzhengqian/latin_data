<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hinc petere et patrios visu contingere manes.</span><span class="linebreak"></span>
<span class="line">armifero victor patrem ulcisceris Hibero,</span><span class="linebreak"></span>
<span class="line">creditus ante annos Martem, ferroque resolves</span><span class="linebreak"></span>
<span class="line">gaudia Poenorum et missum laetabere bello</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>omen, Hiberiacis victa Carthagine terris.</span><span class="linebreak"></span>
<span class="line">maius ad imperium posthac capiere, nec ante</span><span class="linebreak"></span>
<span class="line">Iupiter absistet cura quam cuncta fugarit</span><span class="linebreak"></span>
<span class="line">in Libyam bella et vincendum duxerit ipse</span><span class="linebreak"></span>
<span class="line"><span class="br"></span><span class="lineNumber">514</span><span class="br"></span>Sidonium tibi rectorem. pudet urbis iniquae,</span><span class="linebreak"></span>
<span class="line">quod post haec decus hoc patriaque domoque carebit.”</span><span class="linebreak"></span>
<span class="line">sic vates gressumque lacus vertebat ad atros.</span><span class="linebreak"></span></p>
<p class="lineGroup"><span class="line indent1">Tum iuvenis: “quaecumque datur sors durior aevi,</span><span class="linebreak"></span>
<span class="line">obnitemur,” ait, “culpa modo pectora cessent.</span><span class="linebreak"></span>
<span class="line">sed, te oro, quando vitae tibi causa labores</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>humanos iuvisse fuit, siste, inclita virgo,</span><span class="linebreak"></span>
<span class="line">paulisper gressum et nobis manesque silentum</span><span class="linebreak"></span>
<span class="line">enumera Stygiaeque aperi formidinis aulam.”</span><span class="linebreak"></span></p>
<p class="lineGroup"><span class="line indent1">Annuit illa quidem, sed “non optanda recludis</span><span class="linebreak"></span>
<span class="line">regna,” ait. “hic tenebras habitant volitantque per umbras</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>innumeri quondam populi. domus omnibus una.</span><span class="linebreak"></span>
<span class="line">in medio vastum late se tendit inane;</span><span class="linebreak"></span>
<span class="line">huc, quicquid terrae, quicquid freta et igneus aër</span><span class="linebreak"></span>
<span class="line">nutrivit primo mundi genitalis ab aevo,</span><span class="linebreak"></span>
<span class="line">Mors communis agit: descendunt cuncta, capitque</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>campus iners, quantum interiit restatque futurum.</span><span class="linebreak"></span>
<span class="line">cingunt regna decem portae: quarum una receptat</span><span class="linebreak"></span>
</p></section><notes></notes></section>