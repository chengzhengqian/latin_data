<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">namque ubi cognovit Latio surgentia bella</span><span class="linebreak"></span>
<span class="line">Poenorum Venus, insidias anteire laborans</span><span class="linebreak"></span>
<span class="line">Iunonis, fusa sensim per pectora patrem</span><span class="linebreak"></span>
<span class="line">implicuit flamma; quae ni provisa fuissent,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Sidonia Iliacas nunc virgo accenderet aras.</span><span class="linebreak"></span>
<span class="line">ergo ubi gustatus cruor, admonuitque Sibylla</span><span class="linebreak"></span>
<span class="line">et dedit alternos ambobus noscere vultus,</span><span class="linebreak"></span>
<span class="line">sic iuvenis prior: “o magni mihi numinis instar,</span><span class="linebreak"></span>
<span class="line">cara parens, quam, te ut nobis vidisse liceret,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>optassem Stygias vel leto intrare tenebras!</span><span class="linebreak"></span>
<span class="line">quae sors nostra fuit, cui te, cum prima subiret,</span><span class="linebreak"></span>
<span class="line">eripuit sine honore dies et funere carpsit!”</span><span class="linebreak"></span>
<span class="line">excipit his mater: “nullos, o nate, labores</span><span class="linebreak"></span>
<span class="line">mors habuit nostra; aetherii dum pondere partus</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>exsolvor, miti dextra Cyllenia proles</span><span class="linebreak"></span>
<span class="line">imperio Iovis Elysias deduxit ad oras</span><span class="linebreak"></span>
<span class="line">attribuitque pares sedes, ubi magna moratur</span><span class="linebreak"></span>
<span class="line">Alcidae genetrix, ubi sacro munere Leda.</span><span class="linebreak"></span>
<span class="line">verum age, nate, tuos ortus, ne bella pavescas</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>ulla, nec in caelum dubites te attollere factis,</span><span class="linebreak"></span>
<span class="line">quando aperire datur nobis, nunc denique disce.</span><span class="linebreak"></span>
<span class="line">sola die caperem medio cum forte petitos</span><span class="linebreak"></span>
<span class="line">ad requiem somnos, subitus mihi membra ligavit</span><span class="linebreak"></span>
<span class="line">amplexus, non ille, meo veniente marito,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>assuetus facilisque mihi. tum luce corusca,</span><span class="linebreak"></span>
<span class="line">implebat quamquam languentia lumina somnus,</span><span class="linebreak"></span>
<span class="line">vidi, crede, Iovem. nec me mutata fefellit</span><span class="linebreak"></span>
<span class="line">forma dei, quod, squalentem conversus in anguem,</span><span class="linebreak"></span>
<span class="line">ingenti traxit curvata volumina gyro.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>sed mihi post partum non ultra ducere vitam</span><span class="linebreak"></span>
<span class="line">concessum. heu, quantum gemui, quod spiritus ante</span><span class="linebreak"></span>
</p></section><notes></notes></section>