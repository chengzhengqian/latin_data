<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">185</span><span class="br"></span>Herculeis iter a metis ad Iapygis agros</span><span class="linebreak"></span>
<span class="line">vincendo emensi; nusquam est animosa Saguntos;</span><span class="linebreak"></span>
<span class="line">concessere Alpes; pater ipse superbus aquarum</span><span class="linebreak"></span>
<span class="line">Ausonidum Eridanus captivo defluit alveo.</span><span class="linebreak"></span>
<span class="line">strage virum mersus Trebia est, atque ora sepulto</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Lydia Flaminio premitur, lateque refulgent</span><span class="linebreak"></span>
<span class="line">ossibus ac nullo sulcantur vomere campi.</span><span class="linebreak"></span>
<span class="line">clarior his titulus, plusque allatura cruoris</span><span class="linebreak"></span>
<span class="line">lux oritur. mihi magna satis, sat vero superque</span><span class="linebreak"></span>
<span class="line">bellandi merces sit gloria; cetera vobis</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>vincantur. quicquid diti devexit Hibero,</span><span class="linebreak"></span>
<span class="line">quicquid in Aetnaeis iactavit Roma triumphis,</span><span class="linebreak"></span>
<span class="line">quin etiam Libyco si quid de litore raptum</span><span class="linebreak"></span>
<span class="line">condidit, in vestros veniet sine sortibus enses.</span><span class="linebreak"></span>
<span class="line">ferte domos, quod dextra dabit; nil ductor honoris</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>ex opibus posco. raptor per saecula longa</span><span class="linebreak"></span>
<span class="line">Dardanus edomitum vobis spoliaverit orbem.</span><span class="linebreak"></span>
<span class="line">qui Tyria ducis Sarranum ab origine nomen,</span><span class="linebreak"></span>
<span class="line">seu Laurens tibi, Sigeo sulcata colono,</span><span class="linebreak"></span>
<span class="line">arridet tellus, seu sunt Byzacia cordi</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>rura magis, centum Cereri fruticantia culmis,</span><span class="linebreak"></span>
<span class="line">electos optare dabo inter praemia campos.</span><span class="linebreak"></span>
<span class="line">addam etiam, flava Thybris quas irrigat unda,</span><span class="linebreak"></span>
<span class="line">captivis late gregibus depascere ripas.</span><span class="linebreak"></span>
<span class="line">qui vero externo socius mihi sanguine Byrsae</span><span class="linebreak"></span>
<span class="line">signa moves, dextram Ausonia si caede cruentam</span><span class="linebreak"></span>
</p></section><notes></notes></section>