<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">40</span><span class="br"></span>aurique argentique modus; madefacta veneno</span><span class="linebreak"></span>
<span class="line">Assyrio maribus vestis medioque dierum</span><span class="linebreak"></span>
<span class="line">regales epulae atque ortu convivia solis</span><span class="linebreak"></span>
<span class="line">deprensa et nulla macula non illita vita.</span><span class="linebreak"></span>
<span class="line">tum populo saevi patres, plebesque senatus</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>invidia laeta, et collidens dissona corda</span><span class="linebreak"></span>
<span class="line">seditio. sed enim interea temeraria pubis</span><span class="linebreak"></span>
<span class="line">delicta augebat, pollutior ipsa, senectus.</span><span class="linebreak"></span>
<span class="line">nec, quos vile genus despectaque lucis origo</span><span class="linebreak"></span>
<span class="line">foedabat, sperare sibi et deposcere primi</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>deerant imperia ac patriae pereuntis habenas.</span><span class="linebreak"></span>
<span class="line">quin etiam exhilarare viris convivia caede</span><span class="linebreak"></span>
<span class="line">mos olim, et miscere epulis spectacula dira</span><span class="linebreak"></span>
<span class="line">certantum ferro, saepe et super ipsa cadentum</span><span class="linebreak"></span>
<span class="line">pocula respersis non parco sanguine mensis.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">55</span><span class="br"></span>Has astu aggressus, quo verteret acrius aegras</span><span class="linebreak"></span>
<span class="line">ad Tyrios mentes, quae nulla sorte daturam</span><span class="linebreak"></span>
<span class="line">certus erat Romam (neque enim impetranda volebat)—</span><span class="linebreak"></span>
<span class="line">Pacuvio fuit haud obscurum crimine nomen—</span><span class="linebreak"></span>
<span class="line">hortatur summi partem deposcere iuris</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>atque alternatos sociato consule fasces;</span><span class="linebreak"></span>
<span class="line">et, si partita renuant sedisse curuli</span><span class="linebreak"></span>
<span class="line">aequatumque decus geminasque videre secures,</span><span class="linebreak"></span>
<span class="line">ultorem ante oculos atque ora astare repulsae.</span><span class="linebreak"></span>
<span class="line">ergo electa manus gressu fert dicta citato.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>antistat cunctis praecellens Virrius ore,</span><span class="linebreak"></span>
<span class="line">sed genus obscurum nullique furore secundus.</span><span class="linebreak"></span>
</p></section><notes></notes></section>