<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">admoneat turbae innumerae: “quot milia toto</span><span class="linebreak"></span>
<span class="line">credis in orbe, puer, lustras dum singula visu,</span><span class="linebreak"></span>
<span class="line">descendisse Erebo? nullo non tempore abundans</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>umbrarum huc agitur torrens, vectatque capaci</span><span class="linebreak"></span>
<span class="line">agmina mole Charon, nec sufficit improba puppis.”</span><span class="linebreak"></span>
<span class="line">post haec, ostendens iuvenem, sic virgo profatur:</span><span class="linebreak"></span>
<span class="line">“hic ille est, tellure vagus qui victor in omni</span><span class="linebreak"></span>
<span class="line">cursu signa tulit, cui pervia Bactra Dahaeque,</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>qui Gangen bibit et Pellaeo ponte Niphaten</span><span class="linebreak"></span>
<span class="line">astrinxit, cui stant sacro sua moenia Nilo.”</span><span class="linebreak"></span>
<span class="line">incipit Aeneades: “Libyci certissima proles</span><span class="linebreak"></span>
<span class="line">Hammonis, quando exsuperat tua gloria cunctos</span><span class="linebreak"></span>
<span class="line">indubitata duces, similique cupidine rerum</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>pectora nostra calent, quae te via, fare, superbum</span><span class="linebreak"></span>
<span class="line">ad decus et summas laudum perduxerit arces.”</span><span class="linebreak"></span>
<span class="line">ille sub haec: “turpis lenti sollertia Martis.</span><span class="linebreak"></span>
<span class="line">audendo bella expedias. pigra extulit artis</span><span class="linebreak"></span>
<span class="line">haud umquam sese virtus, tu magna gerendi</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>praecipita tempus; mors atra impendet agenti.”</span><span class="linebreak"></span>
<span class="line">haec effatus abit. Croesi mox advolat umbra,</span><span class="linebreak"></span>
<span class="line">dives apud superos, sed mors aequarat egenis.</span><span class="linebreak"></span></p>
<p class="lineGroup"><span class="line indent1">Atque hic, Elysio tendentem limite cernens</span><span class="linebreak"></span>
<span class="line">effigiem iuvenis, caste cui vitta ligabat</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>purpurea effusos per colla nitentia crines,</span><span class="linebreak"></span>
<span class="line">“die,” ait, “hic quinam, virgo? nam luce refulget</span><span class="linebreak"></span>
<span class="line">praecipua frons sacra viro, multaeque secuntur</span><span class="linebreak"></span>
<span class="line">mirantes animae et laeto clamore frequentant.</span><span class="linebreak"></span>
</p></section><notes></notes></section>