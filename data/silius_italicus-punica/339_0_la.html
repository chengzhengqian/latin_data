<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">345</span><span class="br"></span>Arcadiae volucris saltus et amata revisit</span><span class="linebreak"></span>
<span class="line">Maenala; ubi, argutis longe de vertice sacro</span><span class="linebreak"></span>
<span class="line">dulce sonans calamis, ducit stabula omnia cantu.</span><span class="linebreak"></span></p>
<p class="lineGroup"><span class="line indent1">At legio Ausonidum, flammas ductore iubente</span><span class="linebreak"></span>
<span class="line">arceri portis stantesque relinquere muros,</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>—mite decus mentis—condunt ensesque facesque.</span><span class="linebreak"></span>
<span class="line">multa deum templis domibusque nitentibus auro</span><span class="linebreak"></span>
<span class="line">egeritur praeda, et victus alimenta superbi,</span><span class="linebreak"></span>
<span class="line">quisque bonis periere, virum de corpore vestes</span><span class="linebreak"></span>
<span class="line">femineae, mensaeque alia tellure petitae,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>poculaque Eoa luxum irritantia gemma.</span><span class="linebreak"></span>
<span class="line">nec modus argento, caelataque pondera facti</span><span class="linebreak"></span>
<span class="line">tantum epulis auri, tum passim corpora longo</span><span class="linebreak"></span>
<span class="line">ordine captiva, et domibus deprompta talenta,</span><span class="linebreak"></span>
<span class="line">pascere longinquum non deficientia bellum,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>immensique greges famulae ad convivia turbae.</span><span class="linebreak"></span></p>
<p class="lineGroup"><span class="line indent1">Fulvius, ut finem spoliandis aedibus, aere</span><span class="linebreak"></span>
<span class="line">belligero revocante, dedit, sublimis ab alto</span><span class="linebreak"></span>
<span class="line">suggestu, magnis fautor non futilis ausis,</span><span class="linebreak"></span>
<span class="line">“Lanuvio generate,” inquit, “quem Sospita Iuno</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>dat nobis, Milo, Gradivi cape victor honorem,</span><span class="linebreak"></span>
<span class="line">tempora murali cinctus turrita corona.”</span><span class="linebreak"></span>
<span class="line">tum sontes procerum meritosque piacula prima</span><span class="linebreak"></span>
<span class="line">acciet et iusta punit commissa securi.</span><span class="linebreak"></span>
</p>
</section><notes></notes></section>