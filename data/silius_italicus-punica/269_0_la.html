<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">mox ferat, hac ipsis inimica sede iacendum.</span><span class="linebreak"></span>
<span class="line">at tibi, bellipotens, sacrum, constructus acervo</span><span class="linebreak"></span>
<span class="line">ingenti mons armorum surgebat ad astra.</span><span class="linebreak"></span>
<span class="line">ipse, manu celsam pinum flammaque comantem</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>attollens, ductor Gradivum in vota ciebat:</span><span class="linebreak"></span>
<span class="line">“primitias pugnae et laeti libamina belli</span><span class="linebreak"></span>
<span class="line">Hannibal Ausonio cremat haec de nomine victor,</span><span class="linebreak"></span>
<span class="line">et tibi, Mars genitor, votorum haud surde meorum,</span><span class="linebreak"></span>
<span class="line">arma electa dicat spirantum turba virorum.”</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>tum, face coniecta, populatur fervidus ignis</span><span class="linebreak"></span>
<span class="line">flagrantem molem, et, rupta caligine, in auras</span><span class="linebreak"></span>
<span class="line">actus apex claro perfundit lumine campos.</span><span class="linebreak"></span>
<span class="line">hinc citus ad tumulum donataque funera Paulo</span><span class="linebreak"></span>
<span class="line">ibat et hostilis leti iactabat honorem.</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>sublimem eduxere pyram mollesque virenti</span><span class="linebreak"></span>
<span class="line">stramine composuere toros. superaddita dona,</span><span class="linebreak"></span>
<span class="line">funereum decus: expertis invisus et ensis</span><span class="linebreak"></span>
<span class="line">et clipeus, terrorque modo atque insigne superbum,</span><span class="linebreak"></span>
<span class="line">tum laceri fasces captaeque in Marte secures.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>non coniux native aderant, non iuncta propinquo</span><span class="linebreak"></span>
<span class="line">sanguine turba virum, aut celsis de more feretris</span><span class="linebreak"></span>
<span class="line">praecedens prisca exequias decorabat imago</span><span class="linebreak"></span>
<span class="line">omnibus exuviis nudo, iamque Hannibal unus</span><span class="linebreak"></span>
<span class="line">sat decoris laudator erat; fulgentia pingui</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>murice suspirans inicit velamina et auro</span><span class="linebreak"></span>
<span class="line">intextam chlamydem ac supremo affatur honore:</span><span class="linebreak"></span>
<span class="line">“i, decus Ausoniae, quo fas est ire superbas</span><span class="linebreak"></span>
<span class="line">virtute et factis animas. tibi gloria leto</span><span class="linebreak"></span>
<span class="line">iam parta insigni: nostros Fortuna labores</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>versat adhuc casusque iubet nescire futuros.”</span><span class="linebreak"></span>
</p></section><notes></notes></section>