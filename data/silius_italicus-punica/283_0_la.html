<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">cum iuvenem saevis, horrendum, concitus armis</span><span class="linebreak"></span>
<span class="line">invadit globus et pedibus sublime sedentis</span><span class="linebreak"></span>
<span class="line">ductoris sistit. tonat inde ferocibus alte</span><span class="linebreak"></span>
<span class="line">incessens victor dictis: “solusne ruentem</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>fulcire ac revocare paras a funere Romam?</span><span class="linebreak"></span>
<span class="line">o demens! en, qui divum mihi munera tanta</span><span class="linebreak"></span>
<span class="line">eripiat. Decio prorsus servabar inerti</span><span class="linebreak"></span>
<span class="line">vincendus, Decio imbelli, cui femina nulla</span><span class="linebreak"></span>
<span class="line">orta in Agenoreis nostrae Carthaginis oris</span><span class="linebreak"></span>
<span class="line">cesserit. huic agedum (nam cur indigna feramus?)</span><span class="linebreak"></span>
<span class="line"><span class="br"></span><span class="lineNumber">241</span><span class="br"></span>magnanimo, miles, meritas innecte catenas.”</span><span class="linebreak"></span>
<span class="line">dixerat haec, necdum finem convicia norant:</span><span class="linebreak"></span>
<span class="line">illatus velut armentis super ardua colla</span><span class="linebreak"></span>
<span class="line">cum sese imposuit victorque immane sub ira</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>infremuit leo et immersis gravis unguibus haesit,</span><span class="linebreak"></span>
<span class="line">mandit anhelantem pendens cervice iuvencum.</span><span class="linebreak"></span>
<span class="line">at Decius, dum vincla ligant: “necte ocius,” inquit,</span><span class="linebreak"></span>
<span class="line">“(nam sic Hannibalem decet intravisse) catenas,</span><span class="linebreak"></span>
<span class="line">foederis infausti pretium. sic victima prorsus</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>digna cadit Decius; nec enim te, sanguine laetum</span><span class="linebreak"></span>
<span class="line">humano, sit fas caesis placasse iuvencis.</span><span class="linebreak"></span>
<span class="line">en dextra! en foedus! nondum tibi curia necdum</span><span class="linebreak"></span>
<span class="line">templorum intrati postes; iam panditur acri</span><span class="linebreak"></span>
<span class="line">imperio carcer. perge ac primordia tanta</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>accumula paribus factis. mihi fama sub umbras</span><span class="linebreak"></span>
<span class="line">te feret oppressum Capuae cecidisse ruinis.”</span><span class="linebreak"></span>
<span class="line">nec plura effari concessum. obnubitur atra</span><span class="linebreak"></span>
<span class="line">veste caput, trahiturque ferox ante ora suorum.</span><span class="linebreak"></span>
</p>
</section><notes></notes></section>