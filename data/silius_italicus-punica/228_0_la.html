<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nomine Rhoeteo Solimus; nam Dardana origo</span><span class="linebreak"></span>
<span class="line">et Phrygio genus a proavo, qui, sceptra secutus</span><span class="linebreak"></span>
<span class="line">Aeneae, claram muris fundaverat urbem</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>ex sese dictam Solimon; celebrata colonis</span><span class="linebreak"></span>
<span class="line">mox Italis, paulatim attrito nomine, Sulmo.</span><span class="linebreak"></span>
<span class="line">at tum barbaricis Satricus cum rege catervis</span><span class="linebreak"></span>
<span class="line">advectus, quo non spretum, si posceret usus,</span><span class="linebreak"></span>
<span class="line">noscere Gaetulis Latias interprete voces,</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>postquam posse datum Peligna revisere tecta</span><span class="linebreak"></span>
<span class="line">et patrium sperare larem, ad conamina noctem</span><span class="linebreak"></span>
<span class="line">advocat ac furtim castris evadit iniquis.</span><span class="linebreak"></span>
<span class="line">sed fuga nuda viri; sumpto nam prodere coepta</span><span class="linebreak"></span>
<span class="line">vitabat clipeo et dextra remeabat inermi.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>exuvias igitur prostrataque corpora campo</span><span class="linebreak"></span>
<span class="line">lustrat et exutis Mancini cingitur armis.</span><span class="linebreak"></span>
<span class="line">iamque metus levior; verum, cui dempta ferebat</span><span class="linebreak"></span>
<span class="line">exsangui spolia et cuius nudaverat artus,</span><span class="linebreak"></span>
<span class="line">natus erat, paulo ante Maca prostratus ab hoste.</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">90</span><span class="br"></span>Ecce sub adventum noctis primumque soporem</span><span class="linebreak"></span>
<span class="line">alter natorum, Solimus, vestigia vallo</span><span class="linebreak"></span>
<span class="line">Ausonio vigil extulerat, dum sorte vicissim</span><span class="linebreak"></span>
<span class="line">alternat portae excubias, fratrisque petebat</span><span class="linebreak"></span>
<span class="line">Mancini stratum sparsa inter funera corpus,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>furtiva cupiens miserum componere terra.</span><span class="linebreak"></span>
<span class="line">nec longum celerarat iter, cum tendere in armis</span><span class="linebreak"></span>
<span class="line">aggere Sidonio venientem conspicit hostem.</span><span class="linebreak"></span>
<span class="line">quodque dabat fors in subitis necopina, sepulcro</span><span class="linebreak"></span>
<span class="line">Aetoli condit membra occultata Thoantis.</span><span class="linebreak"></span>
<span class="line">inde, ubi nulla sequi propius pone arma virumque</span><span class="linebreak"></span>
<span class="line"><span class="br"></span><span class="lineNumber">101</span><span class="br"></span>incomitata videt vestigia ferre per umbras,</span><span class="linebreak"></span>
<span class="line">prosiliens tumulo contorquet nuda parentis</span><span class="linebreak"></span>
</p></section><notes></notes></section>