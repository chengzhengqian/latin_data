<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">id Fortuna dedit, iunctam inter proelia mortem.</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>arma fuere decus victori bina Symaetho.</span><span class="linebreak"></span></p>
<p class="lineGroup">
<span class="line indent1">Sed longum tanto laetari munere casus</span><span class="linebreak"></span>
<span class="line">haud licitum Poenis. aderat terrore minaci</span><span class="linebreak"></span>
<span class="line">Scipio, conversae miseratus terga cohortis,</span><span class="linebreak"></span>
<span class="line">et cuncti fons Varro mali flavusque comarum</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Curio et a primo descendens consule Brutus.</span><span class="linebreak"></span>
<span class="line">atque his fulta viris acies repararet ademptum</span><span class="linebreak"></span>
<span class="line">mole nova campum, subito ni turbine Poenus</span><span class="linebreak"></span>
<span class="line">agmina frenasset iam procurrentia ductor.</span><span class="linebreak"></span>
<span class="line">isque ut Varronem procul inter proelia vidit</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>et iuxta sagulo circumvolitare rubenti</span><span class="linebreak"></span>
<span class="line">lictorem: “nosco pompam atque insignia nosco;</span><span class="linebreak"></span>
<span class="line">Flaminius modo talis,” ait. tum fervidus acrem</span><span class="linebreak"></span>
<span class="line">ingentis clipei tonitru praenuntiat iram.</span><span class="linebreak"></span>
<span class="line">heu miser! aequari potuisti funere Paulo,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>si tibi non ira superum tunc esset ademptum</span><span class="linebreak"></span>
<span class="line">Hannibalis cecidisse manu. quam saepe querere,</span><span class="linebreak"></span>
<span class="line">Varro, deis, quod Sidonium defugeris ensem!</span><span class="linebreak"></span>
<span class="line">nam, rapido subitam portans in morte salutem</span><span class="linebreak"></span>
<span class="line">procursu incepta, in sese discrimina vertit</span><span class="linebreak"></span>
<span class="line">Scipio; nec Poenum, quamquam est ereptus opimae</span><span class="linebreak"></span>
<span class="line"><span class="br"></span><span class="lineNumber">431</span><span class="br"></span>caedis honor, mutasse piget maiore sub hoste</span><span class="linebreak"></span>
<span class="line">proelia et erepti Ticina ad flumina patris</span><span class="linebreak"></span>
<span class="line">exigere oblato tandem certamine poenas.</span><span class="linebreak"></span>
<span class="line">stabant educti diversis orbis in oris,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>quantos non alios vidit concurrere tellus</span><span class="linebreak"></span>
</p></section><notes></notes></section>