<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">per campos superesse viam, Romamque sub ictu.</span><span class="linebreak"></span>
<span class="line">at non et rerum curas consultaque belli</span><span class="linebreak"></span>
<span class="line">stare probat, solusque nequit perferre quietem.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>armiferae quondam prisca inter tempora gentes</span><span class="linebreak"></span>
<span class="line">Ausonium invasere latus sedesque beatas</span><span class="linebreak"></span>
<span class="line">et metui peperere manu: mox impia bella</span><span class="linebreak"></span>
<span class="line">Tarpeius pater et capti sensere Quirites.</span><span class="linebreak"></span>
<span class="line">hos dum sollicitat donis et inania corda</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>ac fluxam morum gentem fovet armaque iungit,</span><span class="linebreak"></span>
<span class="line">iam consul, volucri pervectus litora classe,</span><span class="linebreak"></span>
<span class="line">Scipio Phocaicis sese referebat ab oris;</span><span class="linebreak"></span>
<span class="line">ingentesque duces, pelagi terraeque laborem</span><span class="linebreak"></span>
<span class="line">diversum emensos, propiora pericula vallo</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>iungebant, magnaeque aderant primordia cladis.</span><span class="linebreak"></span>
<span class="line">namque ut, collatis admoto consule castris,</span><span class="linebreak"></span>
<span class="line">sustulerat Fortuna moras, signumque furoris</span><span class="linebreak"></span>
<span class="line">accensae viso poscebant hoste cohortes:</span><span class="linebreak"></span>
<span class="line">“debellata procul, quaecumque vocantur Hiberis,”</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>ingenti Tyrius numerosa per agmina ductor</span><span class="linebreak"></span>
<span class="line">voce sonat; non Pyrenen Rhodanumve ferocem</span><span class="linebreak"></span>
<span class="line">iussa aspernatos, Rutulam fumasse Saguntum,</span><span class="linebreak"></span>
<span class="line">raptum per Celtas iter, et, qua ponere gressum</span><span class="linebreak"></span>
<span class="line">Amphitryoniadae fuerit labor, isse sub armis</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Poenorum turmas, equitemque per ardua vectum</span><span class="linebreak"></span>
<span class="line">insultasse iugo, et fremuisse hinnitibus Alpes.</span><span class="linebreak"></span></p>
<p class="lineGroup"><span class="line indent1">Contra pulchra suos vocat ad discrimina consul:</span><span class="linebreak"></span>
</p></section><notes></notes></section>