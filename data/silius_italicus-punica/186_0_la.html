<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup"><span class="line indent1">Quae dum arcana deum vates evolvit in antro,</span><span class="linebreak"></span>
<span class="line">iam monita et Fabium bellique equitumque magister</span><span class="linebreak"></span>
<span class="line"><span class="br"></span><span class="lineNumber">496</span><span class="br"></span>exuerat mente ac praeceps tendebat in hostem.</span><span class="linebreak"></span>
<span class="line">pascere nec Poenus pravum ac nutrire furorem</span><span class="linebreak"></span>
<span class="line">deerat et, ut parvo maiora ad proelia damno</span><span class="linebreak"></span>
<span class="line">eliceret, dabat interdum simulantia terga.</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>non aliter, quam qui sparsa per stagna profundi</span><span class="linebreak"></span>
<span class="line">evocat e liquidis piscem penetralibus esca,</span><span class="linebreak"></span>
<span class="line">cumque levem summa vidit iam nare sub unda,</span><span class="linebreak"></span>
<span class="line">ducit sinuato captivum ad litora lino.</span><span class="linebreak"></span></p>
<p class="lineGroup"><span class="line indent1">Fama furit versos hostes, Poenumque salutem</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>invenisse fuga; liceat si vincere, finem</span><span class="linebreak"></span>
<span class="line">promitti cladum; sed enim dicione carere</span><span class="linebreak"></span>
<span class="line">virtutem, et poenas vincentibus esse repostas.</span><span class="linebreak"></span>
<span class="line">clausurum iam castra ducem rursusque referri</span><span class="linebreak"></span>
<span class="line">vaginae iussurum enses, reddatur in armis</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>ut ratio, et purget miles, cur vicerit hostem.</span><span class="linebreak"></span>
<span class="line">haec vulgus; necnon patrum Saturnia mentes</span><span class="linebreak"></span>
<span class="line">invidiae stimulo fodit et popularibus auris.</span><span class="linebreak"></span>
<span class="line">tunc indigna fide censent optandaque Poeno,</span><span class="linebreak"></span>
<span class="line">quae mox haud parvo luerent damnata periclo.</span><span class="linebreak"></span></p>
<p class="lineGroup"><span class="line indent1">Dividitur miles, Fabioque equitumque magistro</span><span class="linebreak"></span>
<span class="line"><span class="br"></span><span class="lineNumber">516</span><span class="br"></span>imperia aequantur geminis. cernebat, et expers</span><span class="linebreak"></span>
<span class="line">irarum senior, magnas ne penderet alti</span><span class="linebreak"></span>
<span class="line">erroris poenas patria inconsulta, timebat.</span><span class="linebreak"></span>
<span class="line">ac tum, multa putans secum, ut remeavit ab urbe,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>partitus socias vires, vicina propinquis</span><span class="linebreak"></span>
</p></section><notes></notes></section>