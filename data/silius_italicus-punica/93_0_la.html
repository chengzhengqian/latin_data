<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">damnati superis nec iam reditura iuventus.</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>Scipio, qua medius pugnae vorat agmina vertex,</span><span class="linebreak"></span>
<span class="line">infert cornipedem atque, instinctus strage suorum,</span><span class="linebreak"></span>
<span class="line">inferias caesis mactat Labarumque Padumque</span><span class="linebreak"></span>
<span class="line">et Caunum et multo vix fusum vulnere Breucum</span><span class="linebreak"></span>
<span class="line">Gorgoneoque Larum torquentem lumina vultu.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>occidis et tristi, pugnax Lepontice, fato;</span><span class="linebreak"></span>
<span class="line">nam dum frena ferox obiecto corpore prensat</span><span class="linebreak"></span>
<span class="line">atque aequat celsus residentis consulis ora</span><span class="linebreak"></span>
<span class="line">ipse pedes, frontem in mediam gravis incidit ensis,</span><span class="linebreak"></span>
<span class="line">et divisum humeris iacuit caput. at Batus, amens</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>qui luctatur equo parmaque incursibus obstat,</span><span class="linebreak"></span>
<span class="line">ictu quadrupedis fulva porrectus harena</span><span class="linebreak"></span>
<span class="line">elisa incussis amisit calcibus ora.</span><span class="linebreak"></span>
<span class="line">perfurit Ausonius turbata per aequora ductor,</span><span class="linebreak"></span>
<span class="line">ceu Geticus Boreas, totum cum sustulit imo</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Icarium fundo victor mare; navita vasto</span><span class="linebreak"></span>
<span class="line">iactatur sparsus, lacerata classe, profundo,</span><span class="linebreak"></span>
<span class="line">cunctaque canenti perfunditur aequore Cyclas.</span><span class="linebreak"></span></p>
<p class="lineGroup"><span class="line indent1">Crixus, ut in tenui spes exiguumque salutis,</span><span class="linebreak"></span>
<span class="line">armat contemptu mentem necis; horrida barba</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>sanguinea rutilat spuma, rictusque furentis</span><span class="linebreak"></span>
<span class="line">albet, et affuso squalent a pulvere crines.</span><span class="linebreak"></span>
<span class="line">invadit Tarium, vicino consule pugnas</span><span class="linebreak"></span>
<span class="line">miscentem, saevisque virum circumtonat armis.</span><span class="linebreak"></span>
<span class="line">volvitur ille solo; nam pronum effundit in armos</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>fata extrema ferens abies, rapiturque pavore</span><span class="linebreak"></span>
<span class="line">tractus equi, vinctis connexa ad cingula membris.</span><span class="linebreak"></span>
</p></section><notes></notes></section>