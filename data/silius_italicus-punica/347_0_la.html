<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line indent2">“Tum iacet in spatium sine corpore pigra vorago</span><span class="linebreak"></span>
<span class="line">limosique lacus; large exundantibus urit</span><span class="linebreak"></span>
<span class="line">ripas saevus aquis Phlegethon et, turbine anhelo</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>flammarum resonans, saxosa incendia torquet.</span><span class="linebreak"></span>
<span class="line">parte alia torrens Cocytos sanguinis atri</span><span class="linebreak"></span>
<span class="line">vorticibus furit et spumanti gurgite fertur.</span><span class="linebreak"></span>
<span class="line">at, magnis semper divis regique deorum</span><span class="linebreak"></span>
<span class="line">iurari dignata palus, picis horrida rivo,</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>fumiferum volvit Styx inter sulphura limum.</span><span class="linebreak"></span>
<span class="line">tristior his Acheron sanie crassoque veneno</span><span class="linebreak"></span>
<span class="line">aestuat et, gelidam eructans cum murmure harenam,</span><span class="linebreak"></span>
<span class="line">descendit nigra lentus per stagna palude.</span><span class="linebreak"></span>
<span class="line">hanc potat saniem non uno Cerberus ore,</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>haec et Tisiphones sunt pocula, et atra Megaera</span><span class="linebreak"></span>
<span class="line">hanc sitit, at nullo rabies restinguitur haustu.</span><span class="linebreak"></span>
<span class="line">ultimus erumpit lacrimarum fontibus amnis</span><span class="linebreak"></span>
<span class="line">ante aulam atque aditus et inexorabile limen.</span><span class="linebreak"></span>
<span class="line indent2">“Quanta cohors, omni stabulante per atria monstro,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>excubat et manes permixto murmure terret!</span><span class="linebreak"></span>
<span class="line">Luctus edax Maciesque, malis comes addita morbis,</span><span class="linebreak"></span>
<span class="line">et Maeror pastus fletu et sine sanguine Pallor</span><span class="linebreak"></span>
<span class="line">Curaeque Insidiaeque atque hinc queribunda Senectus,</span><span class="linebreak"></span>
<span class="line">hinc angens utraque manu sua guttura Livor,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>et, deforme malum ac sceleri proclivis, Egestas</span><span class="linebreak"></span>
<span class="line">Errorque infido gressu et Discordia gaudens</span><span class="linebreak"></span>
<span class="line">permiscere fretum caelo. sedet ostia Ditis</span><span class="linebreak"></span>
<span class="line">centenis suetus Briareus recludere palmis</span><span class="linebreak"></span>
<span class="line">et Sphinx, virgineos rictus infecta cruore,</span><span class="linebreak"></span>
</p></section><notes></notes></section>