<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nec longe cladis metae: venit hora diesque,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>qua nullas umquam transisse optaverit Alpes.”</span><span class="linebreak"></span>
<span class="line">sic ait atque Irim propere demittit Olympo,</span><span class="linebreak"></span>
<span class="line">quae revocet Martem iubeatque abscedere pugna.</span><span class="linebreak"></span>
<span class="line">nec vetitis luctatus abit Gradivus in altas</span><span class="linebreak"></span>
<span class="line">cum fremitu nubes, quamquam lituique tubaeque</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>vulneraque et sanguis et clamor et arma iuvarent.</span><span class="linebreak"></span></p>
<p class="lineGroup">
<span class="line indent1">Ut patuit liber superum certamine tandem</span><span class="linebreak"></span>
<span class="line">laxatusque deo campus, ruit aequore ab imo</span><span class="linebreak"></span>
<span class="line">Poenus, quo sensim caelestia fugerat arma,</span><span class="linebreak"></span>
<span class="line">magna voce trahens equitemque virosque feraeque</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>turrigerae molem tormentorumque labores.</span><span class="linebreak"></span>
<span class="line">atque ubi turbantem leviores ense catervas</span><span class="linebreak"></span>
<span class="line">agnovit iuvenem, scintillavitque cruentis</span><span class="linebreak"></span>
<span class="line">ira genis: “quaenam Furiae quisve egit in hostem,</span><span class="linebreak"></span>
<span class="line">en, Minuci, deus, ut rursus te credere nobis</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>auderes?” inquit. “genitor tibi natus ab armis</span><span class="linebreak"></span>
<span class="line">ille meis, ubi nunc Fabius? semel, improbe, nostras</span><span class="linebreak"></span>
<span class="line">sit satis evasisse manus.” atque inde superbis</span><span class="linebreak"></span>
<span class="line">hasta comes dictis murali turbine pectus</span><span class="linebreak"></span>
<span class="line">transforat et voces venturas occupat ictu.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">570</span><span class="br"></span>Nec ferro saevire sat est: appellitur atra</span><span class="linebreak"></span>
<span class="line">mole fera, et monstris componitur Itala pubes.</span><span class="linebreak"></span>
<span class="line">nam, praevectus equo, moderantem cuspide Lucas</span><span class="linebreak"></span>
<span class="line">Maurum in bella boves stimulis maioribus ire</span><span class="linebreak"></span>
<span class="line">ac raptare iubet Libycarum armenta ferarum.</span><span class="linebreak"></span>
</p></section><notes></notes></section>