<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">quippe nec ira deum tantum nec tela nec hostes,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>quantum sola noces animis illapsa, Voluptas.</span><span class="linebreak"></span>
<span class="line">Ebrietas tibi foeda comes, tibi Luxus et atris</span><span class="linebreak"></span>
<span class="line">circa te semper volitans Infamia pennis;</span><span class="linebreak"></span>
<span class="line">mecum Honor ac Laudes et laeto Gloria vultu</span><span class="linebreak"></span>
<span class="line">et Decus ac niveis Victoria concolor alis.</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>me cinctus lauro producit ad astra Triumphus.</span><span class="linebreak"></span>
<span class="line">casta mihi domus et celso stant colle penates,</span><span class="linebreak"></span>
<span class="line">ardua saxoso perducit semita clivo.</span><span class="linebreak"></span>
<span class="line">asper principio—neque enim mihi fallere mos est—</span><span class="linebreak"></span>
<span class="line">prosequitur labor: annitendum intrare volenti,</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>nec bona censendum, quae Fors infida dedisse</span><span class="linebreak"></span>
<span class="line">atque eadem rapuisse valet, mox celsus ab alto</span><span class="linebreak"></span>
<span class="line">infra te cernes hominum genus, omnia contra</span><span class="linebreak"></span>
<span class="line">experienda manent quam spondet blanda Voluptas.</span><span class="linebreak"></span>
<span class="line">stramine proiectus duro patiere sub astris</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>insomnes noctes frigusque famemque domabis.</span><span class="linebreak"></span>
<span class="line">idem iustitiae cultor, quaecumque capesses,</span><span class="linebreak"></span>
<span class="line">testes factorum stare arbitrabere divos.</span><span class="linebreak"></span>
<span class="line">tunc, quotiens patriae rerumque pericula poscent,</span><span class="linebreak"></span>
<span class="line">arma feres primus; primus te in moenia tolles</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>hostica; nec ferro mentem vincere nec auro.</span><span class="linebreak"></span>
<span class="line">hinc tibi non Tyrio vitiatas murice vestes,</span><span class="linebreak"></span>
<span class="line">nec donum deforme viro fragrantis amomi,</span><span class="linebreak"></span>
<span class="line">sed dabo, qui vestrum saevo nunc Marte fatigat</span><span class="linebreak"></span>
<span class="line">imperium, superare manu laurumque superbam</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>in gremio Iovis excisis deponere Poenis.”</span><span class="linebreak"></span>
</p>
</section><notes></notes></section>