<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">130</span><span class="br"></span>Poenus eram. verum, castris elapsus acerbis,</span><span class="linebreak"></span>
<span class="line">ad vos et carae properabam coniugis ora.</span><span class="linebreak"></span>
<span class="line">hunc rapui exanimi clipeum; sed iam unice nobis,</span><span class="linebreak"></span>
<span class="line">haec fratris tumulis arma excusata reporta.</span><span class="linebreak"></span>
<span class="line">curarum tibi prima tamen sit, nate, referre</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>ductori monitus Paulo, producere bellum</span><span class="linebreak"></span>
<span class="line">nitatur Poenoque neget certamina Martis.</span><span class="linebreak"></span>
<span class="line">augurio exultat divum immensamque propinqua</span><span class="linebreak"></span>
<span class="line">stragem acie sperat. quaeso, cohibete furentem</span><span class="linebreak"></span>
<span class="line">Varronem; namque hunc fama est impellere signa.</span><span class="linebreak"></span>
<span class="line">sat magnum hoc miserae fuerit mihi cardine vitae</span><span class="linebreak"></span>
<span class="line"><span class="br"></span><span class="lineNumber">141</span><span class="br"></span>solamen, cavisse meis. nunc ultima, nate,</span><span class="linebreak"></span>
<span class="line">invento simul atque amisso redde parenti</span><span class="linebreak"></span>
<span class="line">oscula.” sic fatus galeam exuit atque rigentis</span><span class="linebreak"></span>
<span class="line">invadit nati tremebundis colla lacertis,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>attonitoque timens verbis sanare pudorem</span><span class="linebreak"></span>
<span class="line">vulneris impressi et telum excusare laborat:</span><span class="linebreak"></span>
<span class="line">“quis testis nostris, quis conscius affuit actis?</span><span class="linebreak"></span>
<span class="line">non nox errorem nigranti condidit umbra?</span><span class="linebreak"></span>
<span class="line">cur trepidas? da, nate, magis, da iungere pectus.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>absolvo pater ipse manum, atque in fine laborum</span><span class="linebreak"></span>
<span class="line">hac condas oculos dextra, precor.” at miser, imo</span><span class="linebreak"></span>
<span class="line">pectore suspirans, iuvenis non verba vicesque</span><span class="linebreak"></span>
<span class="line">alloquio vocemve refert; sed sanguinis atri</span><span class="linebreak"></span>
<span class="line">sistere festinat cursum laceroque ligare</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>ocius illacrimans altum velamine vulnus.</span><span class="linebreak"></span>
<span class="line">tandem inter gemitus miserae erupere querelae:</span><span class="linebreak"></span>
</p></section><notes></notes></section>