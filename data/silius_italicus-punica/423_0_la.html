<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">quam gratae studio vincetur Scipio mentis.</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>cetera quae Libyam portari incendia suades,</span><span class="linebreak"></span>
<span class="line">expediet tempus; nec enim sunt talia rerum</span><span class="linebreak"></span>
<span class="line">non meditata mihi, et mentem Carthago fatigat.”</span><span class="linebreak"></span>
<span class="line">hinc iuveni dona insignem velamine picto</span><span class="linebreak"></span>
<span class="line">dat chlamydem stratumque ostro, quem ceperat ipse</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>deiecto victor Magone animique probarat,</span><span class="linebreak"></span>
<span class="line">cornipedem; tum, qua divum libabat ad aras</span><span class="linebreak"></span>
<span class="line">Hasdrubal, ex auro pateram galeamque comantem.</span><span class="linebreak"></span>
<span class="line">exin, firmato sociali foedere regis,</span><span class="linebreak"></span>
<span class="line">vertendas agitat iam nunc Carthaginis arces.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">170</span><span class="br"></span>Massylis regnator erat ditissimus oris</span><span class="linebreak"></span>
<span class="line">nec nudus virtute Syphax; quo iura petebant</span><span class="linebreak"></span>
<span class="line">innumerae gentes extremaque litore Tethys.</span><span class="linebreak"></span>
<span class="line">multa viro terra ac sonipes et belua, terror</span><span class="linebreak"></span>
<span class="line">bellorum, nec non Marti delecta iuventus.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>nec foret, aut ebore aut solido qui vinceret auro</span><span class="linebreak"></span>
<span class="line">Gaetulisve magis fucaret vellus aënis.</span><span class="linebreak"></span>
<span class="line">has adiungere opes avidus reputansque laborem,</span><span class="linebreak"></span>
<span class="line">si vertat rex ad Poenos, dare vela per altum</span><span class="linebreak"></span>
<span class="line">imperat atque animo iam tum Africa bella capessit.</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>verum ubi perventum, et portus tenuere carinae,</span><span class="linebreak"></span>
<span class="line">iam, trepida fugiens per proxima litora puppe,</span><span class="linebreak"></span>
<span class="line">Hasdrubal afflictis aderat nova foedera quaerens</span><span class="linebreak"></span>
<span class="line">rebus et ad Tyrios Massylia signa trahebat.</span><span class="linebreak"></span>
</p>
</section><notes></notes></section>