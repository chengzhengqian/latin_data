<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hinc et speluncam furtivaque foedera amantum</span><span class="linebreak"></span>
<span class="line">Callaicae fecere manus; it clamor ad auras</span><span class="linebreak"></span>
<span class="line">latratusque canum, subitoque exterrita nimbo</span><span class="linebreak"></span>
<span class="line">occultant alae venantum corpora silvis.</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>nec procul Aeneadum vacuo iam litore classis</span><span class="linebreak"></span>
<span class="line">aequora nequicquam revocante petebat Elissa.</span><span class="linebreak"></span>
<span class="line">ipsa, pyram super ingentem stans, saucia Dido</span><span class="linebreak"></span>
<span class="line">mandabat Tyriis ultricia bella futuris;</span><span class="linebreak"></span>
<span class="line">ardentemque rogum media spectabat ab unda</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Dardanus et magnis pandebat carbasa fatis.</span><span class="linebreak"></span>
<span class="line">parte alia supplex infernis Hannibal aris</span><span class="linebreak"></span>
<span class="line">arcanum Stygia libat cum vate cruorem</span><span class="linebreak"></span>
<span class="line">et primo bella Aeneadum iurabat ab aevo.</span><span class="linebreak"></span>
<span class="line">at senior Siculis exultat Hamilcar in arvisâ€”</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>spirantem credas certamina anhela movere,</span><span class="linebreak"></span>
<span class="line">ardor inest oculis, torvumque minatur imago.</span><span class="linebreak"></span></p>
<p class="lineGroup"><span class="line indent1">Necnon et laevum clipei latus aspera signis</span><span class="linebreak"></span>
<span class="line">implebat Spartana cohors; hanc ducit ovantem</span><span class="linebreak"></span>
<span class="line">Ledaeis veniens victor Xanthippus Amyclis.</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>iuxta triste decus pendet sub imagine poenae</span><span class="linebreak"></span>
<span class="line">Regulus et fidei dat magna exempla Sagunto.</span><span class="linebreak"></span>
<span class="line">laetior at circa facies, agitata ferarum</span><span class="linebreak"></span>
<span class="line">agmina venatu et caelata mapalia fulgent.</span><span class="linebreak"></span>
<span class="line">nec procul usta cutem nigri soror horrida Mauri</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>assuetas mulcet patrio sermone leaenas.</span><span class="linebreak"></span>
<span class="line">it liber campi pastor, cui fine sine ullo</span><span class="linebreak"></span>
<span class="line">invetitum saltus penetrat pecus; omnia Poenum</span><span class="linebreak"></span>
<span class="line">armenti vigilem patrio de more secuntur;</span><span class="linebreak"></span>
</p></section><notes></notes></section>