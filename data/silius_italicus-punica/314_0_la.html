<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">et iam, per colles dumosque ad litus adacta,</span><span class="linebreak"></span>
<span class="line">innabat pelago veniens sine remige classis.</span><span class="linebreak"></span></p>
<p class="lineGroup">
<span class="line indent1">Nuntius interea vectis non more carinis</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>terrentem freta curarum fervoribus implet,</span><span class="linebreak"></span>
<span class="line">dum procul Oebalios amet expugnare nepotes</span><span class="linebreak"></span>
<span class="line">et primus rostris sulcet navalibus arva,</span><span class="linebreak"></span>
<span class="line">assessos Capuae muros: claustra ipsa revelli</span><span class="linebreak"></span>
<span class="line">portarum, ac totum miseris incurrere bellum.</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>linquit coepta ferox, pennasque addente pudore</span><span class="linebreak"></span>
<span class="line">atque ira simul, immani per proxima motu</span><span class="linebreak"></span>
<span class="line">evolat et minitans avida ad certamina fertur.</span><span class="linebreak"></span>
<span class="line">haud secus, amisso tigris si concita fetu</span><span class="linebreak"></span>
<span class="line">emicet, attonitae paucis lustratur in horis</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>Caucasus et saltu tramittitur alite Ganges,</span><span class="linebreak"></span>
<span class="line">donec fulmineo partus vestigia cursu</span><span class="linebreak"></span>
<span class="line">colligat et rabiem prenso consumat in hoste.</span><span class="linebreak"></span></p>
<p class="lineGroup">
<span class="line indent1">Obvius huic sparso Centenius agmine raptim</span><span class="linebreak"></span>
<span class="line">funditur, audendi pravus facilisque periclis.</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>sed parvum decus Hannibali. nam, vitis honore</span><span class="linebreak"></span>
<span class="line">perfunctus Latiae, subito stimularat agrestes</span><span class="linebreak"></span>
<span class="line">semermemque manum sternendam obiecerat hosti.</span><span class="linebreak"></span>
<span class="line">bis septem demissa neci (nec substitit agmen)</span><span class="linebreak"></span>
<span class="line">milia; bis septem, quae non sollertior ense</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>sed genus insignis, iustis ducebat in armis</span><span class="linebreak"></span>
<span class="line">Fulvius; ast aeque per corpora fusa iacentum</span><span class="linebreak"></span>
<span class="line">raptum iter est, victorque moram non passus eundi.</span><span class="linebreak"></span>
</p></section><notes></notes></section>