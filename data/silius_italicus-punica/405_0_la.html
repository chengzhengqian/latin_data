<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">505</span><span class="br"></span>ardua et Herculeae quaerit vestigia plantae</span><span class="linebreak"></span>
<span class="line">germanique vias divinis comparat ausis.</span><span class="linebreak"></span></p>
<p class="lineGroup">
<span class="line indent1">Ut vero ventum in culmen, castrisque resedit</span><span class="linebreak"></span>
<span class="line">Hannibalis, “quos Roma,” inquit, “quos altius, oro,</span><span class="linebreak"></span>
<span class="line">attollit muros, qui post haec moenia fratri</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>victa meo stent incolumes? sit gloria dextrae</span><span class="linebreak"></span>
<span class="line">felix tanta precor; neve usque ad sidera adisse</span><span class="linebreak"></span>
<span class="line">invideat laevus nobis deus.” agmine celso</span><span class="linebreak"></span>
<span class="line">inde alacer, qua munitum declivis ab alto</span><span class="linebreak"></span>
<span class="line">agger monstrat iter, properatis devolat armis.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>non tanto strepuere metu primordia belli;</span><span class="linebreak"></span>
<span class="line">nunc geminum Hannibalem, nunc iactant bina coire</span><span class="linebreak"></span>
<span class="line">hinc atque hinc castra, et pastos per prospera bella</span><span class="linebreak"></span>
<span class="line">sanguine ductores Italo coniungere Martem</span><span class="linebreak"></span>
<span class="line">et duplicare acies; venturum ad moenia cursu</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>hostem praecipiti et visurum haerentia porta</span><span class="linebreak"></span>
<span class="line">spicula, Elissaeis nuper contorta lacertis.</span><span class="linebreak"></span></p>
<p class="lineGroup">
<span class="line indent1">His super infrendens sic secum Oenotria Tellus:</span><span class="linebreak"></span>
<span class="line">“tantone, heu superi! spernor contempta furore</span><span class="linebreak"></span>
<span class="line">Sidoniae gentis, quae quondam sceptra timentem</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>nati Saturnum nostris considere in oris</span><span class="linebreak"></span>
<span class="line">et regnare dedi? decima haec iam vertitur aestas,</span><span class="linebreak"></span>
<span class="line">ex quo proterimur; iuvenis, cui sola supersunt</span><span class="linebreak"></span>
<span class="line">in superos bella, extremo de litore rapta</span><span class="linebreak"></span>
<span class="line">intulit arma mihi temeratisque Alpibus ardens</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>in nostros descendit agros. quot corpora texi</span><span class="linebreak"></span>
<span class="line">caesorum, stratis totiens deformis alumnis!</span><span class="linebreak"></span>
<span class="line">nulla mihi floret bacis felicibus arbor;</span><span class="linebreak"></span>
<span class="line">immatura seges rapido succiditur ense;</span><span class="linebreak"></span>
</p></section><notes></notes></section>