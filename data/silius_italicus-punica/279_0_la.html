<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup">
<span class="line indent1">Tantane, omnipotens, caligine mersa latere</span><span class="linebreak"></span>
<span class="line">fata placet? veniet quondam felicior aetas,</span><span class="linebreak"></span>
<span class="line">cum pia Campano gaudebit consule Roma</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>et per bella diu fasces perque arma negatos</span><span class="linebreak"></span>
<span class="line">ultro ad magnanimos referet secura nepotes.</span><span class="linebreak"></span>
<span class="line">poena superborum tamen haec durabit avorum,</span><span class="linebreak"></span>
<span class="line">quod non ante suos Capua ad suffragia mittet,</span><span class="linebreak"></span>
<span class="line">quam Carthago suos. postquam nunc dicta senatus,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>nunc facta exposuit, tum veris falsa per artem</span><span class="linebreak"></span>
<span class="line">Virrius admiscens cecinit fatale cruenti</span><span class="linebreak"></span>
<span class="line">turbatis signum belli, furiata iuventus</span><span class="linebreak"></span>
<span class="line">arma, arma Hannibalemque volunt; ruit undique</span><span class="linebreak"></span></p>
<p class="lineGroup">
<span class="line indent1">vulgus</span><span class="linebreak"></span>
<span class="line">et Poenos in tecta vocant; ingentia facta</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Sidonii iuvenis celebrant, ut ruperit Alpes</span><span class="linebreak"></span>
<span class="line">Herculei socius decoris divisque propinquas</span><span class="linebreak"></span>
<span class="line">transierit cursu rupes; ut caede referta</span><span class="linebreak"></span>
<span class="line">clauserit Eridani victor vada; victor ut idem</span><span class="linebreak"></span>
<span class="line">Lydia Romano turbarit stagna cruore;</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>ut Trebiae ripas aeterno nomine famae</span><span class="linebreak"></span>
<span class="line">tradiderit Paulumque idem inter proelia et idem</span><span class="linebreak"></span>
<span class="line">Flaminium, proceres rerum, demiserit umbris.</span><span class="linebreak"></span>
<span class="line">his super excisam primori Marte Saguntum</span><span class="linebreak"></span>
<span class="line">et iuga Pyrenes et Hiberum et sacra parentis</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>iuratumque viro bellum puerilibus annis</span><span class="linebreak"></span>
<span class="line">accumulant. unum, ducibus tot caede peremptis,</span><span class="linebreak"></span>
<span class="line">tot fusis acie, stare inter proelia nullis</span><span class="linebreak"></span>
<span class="line">attactum telis. superum cum munere detur</span><span class="linebreak"></span>
<span class="line">huic sociare viro dextras et foedere iungi,</span><span class="linebreak"></span>
</p></section><notes></notes></section>