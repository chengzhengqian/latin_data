<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">debellata bonis Capuae, non degener ipse</span><span class="linebreak"></span>
<span class="line">gestorum Ausoniis verti victricia signa:</span><span class="linebreak"></span>
<span class="line">vobis terga dedi. vidi, cum ad bella vocarem,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>non secus atque Italo fugere a ductore paventes.</span><span class="linebreak"></span>
<span class="line">quid reliquum prisci Martis tibi, qui dare terga</span><span class="linebreak"></span>
<span class="line">me revocante potes?‚Äù fundebat talia Poenus;</span><span class="linebreak"></span>
<span class="line">at Latiae sese Nolana ad moenia turmae,</span><span class="linebreak"></span>
<span class="line">portantes spolia insigni clamore, ferebant.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">295</span><span class="br"></span>At consueta graves per longum audire suorum</span><span class="linebreak"></span>
<span class="line">eventus Roma et numquam recreata secundis,</span><span class="linebreak"></span>
<span class="line">allato tandem faustae certamine pugnae,</span><span class="linebreak"></span>
<span class="line">erigitur primoque deum se munere tollit.</span><span class="linebreak"></span>
<span class="line">ante omnes pigra in Martem fugiensque laborum,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>dum bellum tonat, et sese furata iuventus</span><span class="linebreak"></span>
<span class="line">dat poenas latebrae; tum, qui dulcedine vitae</span><span class="linebreak"></span>
<span class="line">invenere dolos iurataque foedera Poeno</span><span class="linebreak"></span>
<span class="line">corrupere, notant et purgant crimine gentem.</span><span class="linebreak"></span>
<span class="line">punitur patriam meditati linquere terram</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>consilium infelix scelerataque culpa Metelli.</span><span class="linebreak"></span>
<span class="line">talia corda virum. sed enim nec femina cessat</span><span class="linebreak"></span>
<span class="line">mentem aequare viros et laudis poscere partem.</span><span class="linebreak"></span>
<span class="line">omnis, prae sese portans capitisque manusque</span><span class="linebreak"></span>
<span class="line">antiquum decus ac derepta monilia collo,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>certatim matrona ruit belloque ministrant.</span><span class="linebreak"></span>
<span class="line">haud tanta cessisse viros in tempore tali</span><span class="linebreak"></span>
<span class="line">laudis sorte piget; factoque in saecula ituro</span><span class="linebreak"></span>
<span class="line">laetantur tribuisse locum, turn celsa senatus</span><span class="linebreak"></span>
<span class="line">subsequitur turba. in medium certamine magno</span><span class="linebreak"></span>
</p></section><notes></notes></section>