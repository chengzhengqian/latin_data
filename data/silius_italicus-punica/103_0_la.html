<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">convenere manus. feriant nunc foedera mecum</span><span class="linebreak"></span>
<span class="line">ductores Italum ac leges et pacta reposcant.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>at tu, donata tela inter Martia luce,</span><span class="linebreak"></span>
<span class="line">infelix animae, sic, sic vivasque tuoque</span><span class="linebreak"></span>
<span class="line">des iterum hanc laudem nato; nec fine sub aevi</span><span class="linebreak"></span>
<span class="line">oppetere in bello detur, cum fata vocabunt.</span><span class="linebreak"></span>
<span class="line">pugnantem cecidisse meum est.‚Äù haec personat</span><span class="linebreak"></span>
<span class="line indent2">ardens.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>inde levi iaculo Massylumque impiger alis</span><span class="linebreak"></span>
<span class="line">castra sub ipsa datis irritat et elicit hostem.</span><span class="linebreak"></span></p>
<p class="lineGroup"><span class="line indent1">Nec Latius vallo miles debere salutem</span><span class="linebreak"></span>
<span class="line">fas putat, aut clausas pulsari cuspide portas.</span><span class="linebreak"></span>
<span class="line">erumpunt, cunctisque prior volat aggere aperto</span><span class="linebreak"></span>
<span class="line">degener haud Gracchis consul. quatit aura comantes</span><span class="linebreak"></span>
<span class="line"><span class="br"></span><span class="lineNumber">516</span><span class="br"></span>cassidis Auruncae cristas, humeroque refulget</span><span class="linebreak"></span>
<span class="line">sanguinei patrium saguli decus. agmina magno</span><span class="linebreak"></span>
<span class="line">respectans clamore vocat, quaque obvia densos</span><span class="linebreak"></span>
<span class="line">artat turba globos, rumpens iter aequore fertur.</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>ut torrens celsi praeceps e vertice Pindi</span><span class="linebreak"></span>
<span class="line">cum sonitu ruit in campos magnoque fragore</span><span class="linebreak"></span>
<span class="line">avulsum montis volvit latus; obvia passim</span><span class="linebreak"></span>
<span class="line">armenta immanesque ferae silvaeque trahuntur;</span><span class="linebreak"></span>
<span class="line">spumea saxosis clamat convallibus unda.</span><span class="linebreak"></span>
<span class="line indent1"><span class="br"></span><span class="lineNumber">525</span><span class="br"></span>Non, mihi Maeoniae redeat si gloria linguae,</span><span class="linebreak"></span>
<span class="line">centenasque pater det Phoebus fundere voces,</span><span class="linebreak"></span>
<span class="line">tot caedes proferre queam, quot dextera magni</span><span class="linebreak"></span>
<span class="line">consulis, aut contra Tyriae furor edidit irae.</span><span class="linebreak"></span>
</p></section><notes></notes></section>