<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">testabor superos et caelo nota relinquam,</span><span class="linebreak"></span>
<span class="line">quae postrema salus rerum patriaeque reposcit.</span><span class="linebreak"></span>
<span class="line">nec nunc obsessa demum et fumante Sagunto</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>haec serus vates Hannon canit; anxia rupi</span><span class="linebreak"></span>
<span class="line">pectora, ne castris innutriretur et armis</span><span class="linebreak"></span>
<span class="line">exitiale caput, monui et, dum vita, monebo,</span><span class="linebreak"></span>
<span class="line">ingenitum noscens virus flatusque paternos;</span><span class="linebreak"></span>
<span class="line">ut, qui stelligero speculatur sidera caelo,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>venturam pelagi rabiem Caurique futura</span><span class="linebreak"></span>
<span class="line">praedicit miseris haud vanus flamina nautis.</span><span class="linebreak"></span>
<span class="line">consedit solio rerumque invasit habenas:</span><span class="linebreak"></span>
<span class="line">ergo armis foedus fasque omne abrumpitur armis,</span><span class="linebreak"></span>
<span class="line">oppida quassantur, longeque in moenia nostra</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>Aeneadum arrectae mentes, disiectaque pax est.</span><span class="linebreak"></span>
<span class="line">exagitant manes iuvenem furiaeque paternae</span><span class="linebreak"></span>
<span class="line">ac funesta sacra et conversi foedere rupto</span><span class="linebreak"></span>
<span class="line">in caput infidum superi Massylaque vates.</span><span class="linebreak"></span>
<span class="line">an nunc ille novi caecus caligine regni</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>externas arces quatit? haud Tirynthia tecta</span><span class="linebreak"></span>
<span class="line">(sic propria luat hoc poena nec misceat urbis</span><span class="linebreak"></span>
<span class="line">fata suis), nunc hoc, hoc inquam, tempore muros</span><span class="linebreak"></span>
<span class="line">oppugnat, Carthago, tuos teque obsidet armis.</span><span class="linebreak"></span>
<span class="line">lavimus Hennaeas animoso sanguine valles</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>et vix conducto produximus arma Lacone.</span><span class="linebreak"></span>
<span class="line">nos ratibus laceris Scyllaea replevimus antra</span><span class="linebreak"></span>
<span class="line">classibus et refluo spectavimus aequore raptis</span><span class="linebreak"></span>
<span class="line">contorta e fundo revomentem transtra Charybdin.</span><span class="linebreak"></span>
</p></section><notes></notes></section>