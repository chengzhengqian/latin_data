<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">620</span><span class="br"></span>unum inter strages tutum caput. ut gravis ergo</span><span class="linebreak"></span>
<span class="line">primum letiferos repressit Sirius aestus,</span><span class="linebreak"></span>
<span class="line">et minuere avidae mortis contagia pestes,</span><span class="linebreak"></span>
<span class="line">ceu, sidente Noto cum se maria alta reponunt,</span><span class="linebreak"></span>
<span class="line">propulsa invadit piscator caerula cumba,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>sic tandem ereptam morbis grassantibus armat</span><span class="linebreak"></span>
<span class="line">Marcellus pubem, lustratis rite maniplis.</span><span class="linebreak"></span>
<span class="line">circumstant alacres signa auditisque tubarum</span><span class="linebreak"></span>
<span class="line">respirant laeti clangoribus. itur in hostem;</span><span class="linebreak"></span>
<span class="line">et, si fata ferant, iuvat inter proelia ferro</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>posse mori; socium miseret, qui sorte pudenda</span><span class="linebreak"></span>
<span class="line">in morem pecudum effudere cubilibus atris</span><span class="linebreak"></span>
<span class="line">illaudatam animam. tumulos inhonoraque busta</span><span class="linebreak"></span>
<span class="line">respiciunt, et vel nullo iacuisse sepulcro</span><span class="linebreak"></span>
<span class="line">quam debellari morbis placet, ardua primus</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>ad muros dux signa rapit. tenuata iacendo</span><span class="linebreak"></span>
<span class="line">et macie in galeis abscondunt ora, malusque,</span><span class="linebreak"></span>
<span class="line">ne sit spes hosti, velatur casside pallor.</span><span class="linebreak"></span>
<span class="line">infundunt rapidum convulsis moenibus agmen</span><span class="linebreak"></span>
<span class="line">condensique ruunt: tot bellis invia tecta</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>totque uno introitu capiuntur militis arces.</span><span class="linebreak"></span></p>
<p class="lineGroup"><span class="line indent1">Totum, qua vehitur Titan, non ulla per orbem</span><span class="linebreak"></span>
<span class="line">tum sese Isthmiacis aequassent oppida tectis.</span><span class="linebreak"></span>
<span class="line">tot delubra deum totque intra moenia portus,</span><span class="linebreak"></span>
<span class="line">adde fora et celsis suggesta theatra columnis</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>certantesque mari moles, adde ordine longo</span><span class="linebreak"></span>
<span class="line">innumeras spatioque domos aequare superbas</span><span class="linebreak"></span>
<span class="line">rura. quid, inclusos porrecto limite longis</span><span class="linebreak"></span>
<span class="line">porticibus sacros iuvenum certamine lucos?</span><span class="linebreak"></span>
</p></section><notes></notes></section>