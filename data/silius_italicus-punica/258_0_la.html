<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">240</span><span class="br"></span>sedit terribilis clipeum super ore cruento:</span><span class="linebreak"></span>
<span class="line">immanis ceu, depulsis levioribus hastis,</span><span class="linebreak"></span>
<span class="line">accepit leo cum tandem per pectora ferrum,</span><span class="linebreak"></span>
<span class="line">stat teli patiens media tremebundus harena</span><span class="linebreak"></span>
<span class="line">ac, manante iubis rictuque et naribus unda</span><span class="linebreak"></span>
<span class="line">sanguinis, interdum languentia murmura torquens,</span><span class="linebreak"></span>
<span class="line"><span class="br"></span><span class="lineNumber">246</span><span class="br"></span>effundit patulo spumantem ex ore cruorem.</span><span class="linebreak"></span>
<span class="line">tum vero incumbunt Libyes, super ipse citato</span><span class="linebreak"></span>
<span class="line">ductor equo, qua flatus agit, qua pervius ensis,</span><span class="linebreak"></span>
<span class="line">qua sonipes, qua belligero fera belua dente.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>obrutus hic telis ferri per corpora Piso</span><span class="linebreak"></span>
<span class="line">rectorem ut vidit Libyae, conixus in hastam</span><span class="linebreak"></span>
<span class="line">ilia cornipedis subrecta cuspide transit</span><span class="linebreak"></span>
<span class="line">collapsoque super nequiquam incumbere coeptat:</span><span class="linebreak"></span>
<span class="line">cum Poenus, propere collecto corpore, quamquam</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>cernuus inflexo sonipes effuderat armo:</span><span class="linebreak"></span>
<span class="line">“umbraene Ausoniae rediviva bella retractant</span><span class="linebreak"></span>
<span class="line">post obitum dextra? nec in ipsa morte quiescunt?”</span><span class="linebreak"></span>
<span class="line">sic ait atque aegrum coeptanti attollere corpus</span><span class="linebreak"></span>
<span class="line">arduus insurgens totum permiscuit ensem.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">260</span><span class="br"></span>Ecce, Cydonea violatus harundine plantam,</span><span class="linebreak"></span>
<span class="line">Lentulus effusis campum linquebat habenis,</span><span class="linebreak"></span>
<span class="line">cum videt in scopulo rorantem saxa cruore</span><span class="linebreak"></span>
<span class="line">torvoque obtutu labentem in Tartara Paulum.</span><span class="linebreak"></span>
<span class="line">mens abiit, puduitque fugae: tum visa cremari</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Roma viro, tunc ad portas iam stare cruentus</span><span class="linebreak"></span>
<span class="line">Hannibal; Aetoli tum primum ante ora fuere</span><span class="linebreak"></span>
<span class="line">sorbentes Latium campi. “Quid deinde relictum,</span><span class="linebreak"></span>
</p></section><notes></notes></section>