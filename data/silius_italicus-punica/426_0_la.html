<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hinc in tecta vocat, secretisque aedibus hospes</span><span class="linebreak"></span>
<span class="line">sceptrifero cum rege pari sub honore residunt.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">245</span><span class="br"></span>Tum prior his infit terrae pacator Hiberae:</span><span class="linebreak"></span>
<span class="line">“prima mihi, domitis Pyrenes gentibus, ire</span><span class="linebreak"></span>
<span class="line">ad tua regna fuit properantem et maxima cura,</span><span class="linebreak"></span>
<span class="line">o sceptri venerande Syphax; nec me aequore saevus</span><span class="linebreak"></span>
<span class="line">tardavit medio pontus. non ardua regnis</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>quaesumus aut inhonora tuis: coniunge Latinis</span><span class="linebreak"></span>
<span class="line">unanimum pectus sociusque accede secundis.</span><span class="linebreak"></span>
<span class="line">non tibi Massylae gentes extentaque tellus</span><span class="linebreak"></span>
<span class="line">Syrtibus et latis proavita potentia campis</span><span class="linebreak"></span>
<span class="line">amplius attulerint decoris, quam Romula virtus</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>certa iuncta fide et populi Laurentis honores.</span><span class="linebreak"></span>
<span class="line">cetera quid referam? non ullus scilicet ulli</span><span class="linebreak"></span>
<span class="line">aequus caelicolum, qui Dardana laeserit arma.”</span><span class="linebreak"></span></p>
<p class="lineGroup">
<span class="line indent1">Audivit laeto Massylus et annuit ore</span><span class="linebreak"></span>
<span class="line">complexusque virum, “firmemus prospera,” dixit,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>“omina, nec votis superi concordibus absint,</span><span class="linebreak"></span>
<span class="line">cornigerumque Iovem Tarpeiumque ore vocemus.”</span><span class="linebreak"></span>
<span class="line">et simul exstructis caespes surrexerat aris;</span><span class="linebreak"></span>
<span class="line">victimaque admotae stabat subiecta bipenni,</span><span class="linebreak"></span>
<span class="line">cum subito abruptis fugiens altaria taurus</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>exsiluit vinclis mugituque excita late</span><span class="linebreak"></span>
<span class="line">implevit tecta et, fremitu suspiria rauco</span><span class="linebreak"></span>
<span class="line">congeminans, trepida terrorem sparsit in aula.</span><span class="linebreak"></span>
<span class="line">vittaque, maiorum decoramen, fronte sine ullo</span><span class="linebreak"></span>
<span class="line">delapsa attactu, nudavit tempora regis.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>talia caelicolae casuro tristia regno</span><span class="linebreak"></span>
<span class="line">signa dabant, saevique aderant gravia omina fati.</span><span class="linebreak"></span>
</p></section><notes></notes></section>