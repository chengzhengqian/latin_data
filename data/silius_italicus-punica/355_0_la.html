<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">784</span><span class="br"></span>qui vultus! quam, si Stygia non esset in umbra,</span><span class="linebreak"></span>
<span class="line">dixissem facile esse deum!” “non falleris,” inquit</span><span class="linebreak"></span>
<span class="line">docta comes Triviae, “meruit deus esse videri,</span><span class="linebreak"></span>
<span class="line">et fuit in tanto non parvum pectore numen.</span><span class="linebreak"></span>
<span class="line">carmine complexus terram, mare, sidera, manes</span><span class="linebreak"></span>
<span class="line"><span class="br"></span><span class="lineNumber">789</span><span class="br"></span>et cantu Musas et Phoebum aequavit honore.</span><span class="linebreak"></span>
<span class="line">atque haec cuncta, prius quam cerneret, ordine terris</span><span class="linebreak"></span>
<span class="line">prodidit ac vestram tulit usque ad sidera Troiam.”</span><span class="linebreak"></span>
<span class="line">Scipio, perlustrans oculis laetantibus umbram,</span><span class="linebreak"></span>
<span class="line">“si nunc fata darent, ut Romula facta per orbem</span><span class="linebreak"></span>
<span class="line"><span class="br"></span><span class="lineNumber">794</span><span class="br"></span>hic caneret vates, quanto maiora futuros</span><span class="linebreak"></span>
<span class="line">facta eadem intrarent hoc,” inquit, “teste nepotes!</span><span class="linebreak"></span>
<span class="line">felix Aeacide, cui tali contigit ore</span><span class="linebreak"></span>
<span class="line">gentibus ostendi! crevit tua carmine virtus.”</span><span class="linebreak"></span></p>
<p class="lineGroup"><span class="line indent1">Sed, quae tanta adeo grassantum turba, requirens,</span><span class="linebreak"></span>
<span class="line">heroum effigies maioresque accipit umbras.</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>invicto stupet Aeacide, stupet Hectore magno</span><span class="linebreak"></span>
<span class="line">Aiacisque gradum venerandaque Nestoris ora</span><span class="linebreak"></span>
<span class="line">miratur, geminos aspectat laetus Atridas</span><span class="linebreak"></span>
<span class="line">iamque Ithacum, corde aequantem Peleia facta.</span><span class="linebreak"></span>
<span class="line">victuram hinc cernit Ledaei Castoris umbram;</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>alternam lucem peragebat in aethere Pollux.</span><span class="linebreak"></span></p>
<p class="lineGroup"><span class="line indent1">Sed subito vultus monstrata Lavinia traxit.</span><span class="linebreak"></span>
<span class="line">nam virgo admonuit, tempus cognoscere manes</span><span class="linebreak"></span>
<span class="line">femineos, ne cunctantem lux alma vocaret.</span><span class="linebreak"></span>
</p></section><notes></notes></section>