<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">implerit dictum proprio de nomine campum.</span><span class="linebreak"></span>
<span class="line">hinc Ianus movet arma manu, movet inde Quirinus,</span><span class="linebreak"></span>
<span class="line">quisque suo de colle deus. sed enim aspice, quantus</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>aegida commoveat nimbos flammasque vomentem</span><span class="linebreak"></span>
<span class="line">Iupiter et quantis pascat ferus ignibus iras.</span><span class="linebreak"></span>
<span class="line">huc vultus flecte atque aude spectare Tonantem:</span><span class="linebreak"></span>
<span class="line">quas hiemes, quantos concusso vertice cernis</span><span class="linebreak"></span>
<span class="line">sub nutu tonitrus! oculis qui fulgurat ignis!</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>cede deis tandem et Titania desine bella.‚Äù</span><span class="linebreak"></span>
<span class="line">sic affata virum indocilem pacisque modique,</span><span class="linebreak"></span>
<span class="line">mirantem superum vultus et flammea membra</span><span class="linebreak"></span>
<span class="line">abstrahit ac pacem terris caeloque reponit.</span><span class="linebreak"></span></p>
<p class="lineGroup">
<span class="line indent1">Respectans abit et castris avulsa moveri</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>signa iubet ductor remeaturumque minatur.</span><span class="linebreak"></span>
<span class="line">redditur extemplo flagrantior aethere lampas,</span><span class="linebreak"></span>
<span class="line">et tremula infuso resplendent caerula Phoebo.</span><span class="linebreak"></span>
<span class="line">at procul e muris videre ut signa revelli</span><span class="linebreak"></span>
<span class="line">Aeneadae versumque ducem, tacita ora vicissim</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>ostentant nutuque docent quod credere magno</span><span class="linebreak"></span>
<span class="line">non audent haerente metu; nec abire volentis</span><span class="linebreak"></span>
<span class="line">sed fraudem insidiasque putant et Punica corda,</span><span class="linebreak"></span>
<span class="line">ac tacitae natis infigunt oscula matres:</span><span class="linebreak"></span>
<span class="line">donec procedens oculis sese abstulit agmen</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>suspectosque dolos dempto terrore resolvit.</span><span class="linebreak"></span>
<span class="line">tum vero passim sacra in Capitolia pergunt</span><span class="linebreak"></span>
<span class="line">inque vicem amplexi permixta voce triumphum</span><span class="linebreak"></span>
<span class="line">Tarpeii clamant Iovis ac delubra coronant.</span><span class="linebreak"></span>
</p></section><notes></notes></section>