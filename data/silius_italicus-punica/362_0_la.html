<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Daedaleam repetens poenam. qui fraude nefanda</span><span class="linebreak"></span>
<span class="line">postquam perpetuas iudex concessit ad umbras</span><span class="linebreak"></span>
<span class="line">Cocalidum insidiis, fesso Minoia turba</span><span class="linebreak"></span>
<span class="line">bellandi studio Siculis subsedit in oris.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>miscuerunt Phrygiam prolem Troianus Acestes</span><span class="linebreak"></span>
<span class="line">Troianusque Helymus, structis qui pube secuta</span><span class="linebreak"></span>
<span class="line">in longum ex sese donarunt nomina muris.</span><span class="linebreak"></span>
<span class="line">nec Zanclaea gerunt obscuram moenia famam,</span><span class="linebreak"></span>
<span class="line">dextera quam tribuit posito Saturnia telo.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>sed decus Hennaeis haud ullum pulchrius oris,</span><span class="linebreak"></span>
<span class="line">quam quae Sisyphio fundavit nomen ab Isthmo</span><span class="linebreak"></span>
<span class="line">et multum ante alias Ephyraeis fulget alumnis.</span><span class="linebreak"></span>
<span class="line">hic Arethusa suum piscoso fonte receptat</span><span class="linebreak"></span>
<span class="line">Alpheon, sacrae portantem signa coronae.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">55</span><span class="br"></span>At non aequus amat Trinacria Mulciber antra.</span><span class="linebreak"></span>
<span class="line">nam Lipare, vastis subter depasta caminis,</span><span class="linebreak"></span>
<span class="line">sulphureum vomit exeso de vertice fumum.</span><span class="linebreak"></span>
<span class="line">ast Aetna eructat tremefactis cautibus ignis</span><span class="linebreak"></span>
<span class="line">inclusi gemitus, pelagique imitata furorem</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>murmure per caecos tonat irrequieta fragores</span><span class="linebreak"></span>
<span class="line">nocte dieque simul. fonte e Phlegethontis ut atro</span><span class="linebreak"></span>
<span class="line">flammarum exundat torrens piceaque procella</span><span class="linebreak"></span>
<span class="line">semiambusta rotat liquefactis saxa cavernis.</span><span class="linebreak"></span>
<span class="line">sed quamquam largo flammarum exaestuet intus</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>turbine, et assidue subnascens profluat ignis,</span><span class="linebreak"></span>
</p></section><notes></notes></section>