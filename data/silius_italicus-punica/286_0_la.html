<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Sidoniae tacito volvebat pectore molem.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>quoque esset miranda magis tam sacra libido,</span><span class="linebreak"></span>
<span class="line">Pacuvio genitus patrias damnaverat artes.</span><span class="linebreak"></span>
<span class="line">is variis oneratum epulis atque atria tardo</span><span class="linebreak"></span>
<span class="line">linquentem gressu comitatus pone parentem,</span><span class="linebreak"></span>
<span class="line">postquam posse datum meditata aperire novosque</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>pandere conatus, et liber parte relicta</span><span class="linebreak"></span>
<span class="line">tectorum a tergo patuit locus, “accipe digna</span><span class="linebreak"></span>
<span class="line">et Capua et nobis,” inquit, “consulta,” togaque</span><span class="linebreak"></span>
<span class="line">armatum amota nudat latus; “hoc ego bellum</span><span class="linebreak"></span>
<span class="line">conficere ense paro atque avulsum ferre Tonanti</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>rectoris Libyci victor caput. hic erit ille,</span><span class="linebreak"></span>
<span class="line">qui polluta dolis iam foedera sanciet, ensis.</span><span class="linebreak"></span>
<span class="line">si perferre nequit spectacula tanta senectus</span><span class="linebreak"></span>
<span class="line">et tremit inceptis lasso maioribus aevo,</span><span class="linebreak"></span>
<span class="line">at tu securis concede penatibus et me</span><span class="linebreak"></span>
<span class="line">linque meae menti. summum quod credis et aequas</span><span class="linebreak"></span>
<span class="line"><span class="br"></span><span class="lineNumber">326</span><span class="br"></span>Hannibalem superis, o quantum nomine maior</span><span class="linebreak"></span>
<span class="line">iam Poeno tibi natus erit! “vibrabat ab ore</span><span class="linebreak"></span>
<span class="line">ignis atrox, animusque viri iam bella gerebat,</span><span class="linebreak"></span>
<span class="line">cum senior, tanti pondus conaminis aegra</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>iam dudum vix aure ferens, tremebundus ibidem</span><span class="linebreak"></span>
<span class="line">sternitur et pedibus crebro pavida oscula figens:</span><span class="linebreak"></span>
<span class="line">“per si quid superest vitae, per iura parentis</span><span class="linebreak"></span>
<span class="line">perque tuam nostra potiorem, nate, salutem,</span><span class="linebreak"></span>
<span class="line">absiste inceptis, oro, ne sanguine cernam</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>polluta hospitia ac tabo repleta cruento</span><span class="linebreak"></span>
<span class="line">pocula et eversas pugnae certamine mensas.</span><span class="linebreak"></span>
</p></section><notes></notes></section>