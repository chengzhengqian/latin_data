<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">cum sese immisit decimoque volumine pontum</span><span class="linebreak"></span>
<span class="line">expulit in terras, sequitur cum murmure molem</span><span class="linebreak"></span>
<span class="line">eiecti maris et stridentibus affremit alis.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>prima Leontinos vastarunt proelia campos,</span><span class="linebreak"></span>
<span class="line">regnatam diro quondam Laestrygone terram.</span><span class="linebreak"></span>
<span class="line">instabat ductor, cui tarde vincere Graias</span><span class="linebreak"></span>
<span class="line">par erat ac vinci turmas. ruit aequore toto</span><span class="linebreak"></span>
<span class="line">(femineum credas maribus concurrere vulgum)</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>et Cereri placitos fecundat sanguine campos.</span><span class="linebreak"></span>
<span class="line">sternuntur passim; pedibusque evadere letum</span><span class="linebreak"></span>
<span class="line">eripuit rapidus Mavors; nam ut cuique salutem</span><span class="linebreak"></span>
<span class="line">promisit fuga, praeveniens dux occupat ense.</span><span class="linebreak"></span>
<span class="line">“ite, gregem metite imbellem ac succidite ferro,”</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>clamat, cunctantes urgens umbone catervas.</span><span class="linebreak"></span>
<span class="line">“pigro luctandi studio certamen in umbra</span><span class="linebreak"></span>
<span class="line">molle pati docta et gaudens splendescere olivo,</span><span class="linebreak"></span>
<span class="line">stat, mediocre decus vincentum, ignava iuventus.</span><span class="linebreak"></span>
<span class="line">haec laus sola datur, si viso vincitis hoste.”</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>ingruit, audito ductore, exercitus omnis;</span><span class="linebreak"></span>
<span class="line">solaque, quod superest, secum certamina norunt,</span><span class="linebreak"></span>
<span class="line">quis dextra antistet spoliisque excellat opimis.</span><span class="linebreak"></span>
<span class="line">Euboici non per scopulos illisa Caphareo</span><span class="linebreak"></span>
<span class="line">Euripi magis unda furit, pontumve sonantem</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>eicit angusto violentius ore Propontis;</span><span class="linebreak"></span>
<span class="line">nec fervet maiore fretum rapiturque tumultu,</span><span class="linebreak"></span>
<span class="line">quod ferit Herculeas extremo sole columnas.</span><span class="linebreak"></span></p>
<p class="lineGroup"><span class="line indent1">Mite tamen dextrae decus inter proelia tanta</span><span class="linebreak"></span>
<span class="line">enituit fama. miles Tyrrhenus, Asilo</span><span class="linebreak"></span>
</p></section><notes></notes></section>