<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">belligeros, dura Gradivi sorte creatos,</span><span class="linebreak"></span>
<span class="line">altera, qui leges posuere atque inclita iura</span><span class="linebreak"></span>
<span class="line">gentibus et primas fundarunt moenibus urbes;</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>tertia ruricolas, Cereris iustissima turba</span><span class="linebreak"></span>
<span class="line">quae venit ad manes et fraudum illaesa veneno.</span><span class="linebreak"></span>
<span class="line">exin, qui laetas artes vitaeque colendae</span><span class="linebreak"></span>
<span class="line">invenere viam nec dedignanda parenti</span><span class="linebreak"></span>
<span class="line">carmina fuderunt Phoebo, sua limina servant.</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>proxima, quos venti saevaeque hausere procellae,</span><span class="linebreak"></span>
<span class="line">naufraga porta rapit; sic illam nomine dicunt.</span><span class="linebreak"></span>
<span class="line">finitima huic noxa gravido et peccasse fatenti</span><span class="linebreak"></span>
<span class="line">vasta patet populo: poenas Rhadamanthus in ipso</span><span class="linebreak"></span>
<span class="line">expetit introitu mortemque exercet inanem.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>septima femineis reseratur porta catervis,</span><span class="linebreak"></span>
<span class="line">umentes ubi casta fovet Proserpina lucos.</span><span class="linebreak"></span>
<span class="line">infantum hinc gregibus versasque ad funera taedas</span><span class="linebreak"></span>
<span class="line">passis virginibus turbaeque in limine lucis</span><span class="linebreak"></span>
<span class="line">est iter extinctae, et vagitu ianua nota.</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>tum, seducta loco et laxata lucida nocte,</span><span class="linebreak"></span>
<span class="line">claustra nitent, quae secreti per limitis umbram</span><span class="linebreak"></span>
<span class="line">Elysios ducunt campos; hic turba piorum,</span><span class="linebreak"></span>
<span class="line">nec Stygio in regno, caeli nec posta sub axe,</span><span class="linebreak"></span>
<span class="line">verum, ultra Oceanum sacro contermina fonti,</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Lethaeos potat latices, oblivia mentis.</span><span class="linebreak"></span>
<span class="line">extrema hinc, auro fulgens, iam lucis honorem</span><span class="linebreak"></span>
<span class="line">sentit et admoto splendet ceu sidere lunae.</span><span class="linebreak"></span>
<span class="line">hac animae caelum repetunt ac mille peractis,</span><span class="linebreak"></span>
<span class="line">oblitae Ditem, redeunt in corpora lustris.</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>has passim nigrum pandens Mors lurida rictum</span><span class="linebreak"></span>
<span class="line">itque reditque vias et portis omnibus errat.</span><span class="linebreak"></span>
</p></section><notes></notes></section>