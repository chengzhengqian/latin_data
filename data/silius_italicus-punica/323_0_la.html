<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">sic agitare fremens obsessos otia, tamque</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>securam Hannibalis Romam, violentior instat.</span><span class="linebreak"></span>
<span class="line">iamque propinquabat muro, cum Iupiter aegram</span><span class="linebreak"></span>
<span class="line">Iunonem alloquitur curis mulcetque monendo:</span><span class="linebreak"></span>
<span class="line">“nullane Sidonio iuveni, coniuxque sororque</span><span class="linebreak"></span>
<span class="line">cara mihi, non ulla umquam sine fine feroci</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>addes frena viro? fuerit delere Saguntum,</span><span class="linebreak"></span>
<span class="line">exaequare Alpes, imponere vincula sacro</span><span class="linebreak"></span>
<span class="line">Eridano, foedare lacus: etiamne parabit</span><span class="linebreak"></span>
<span class="line">nostras ille domos, nostras perrumpere in arces?</span><span class="linebreak"></span>
<span class="line">siste virum. namque, ut cernis, iam flagitat ignes</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>et parat accensis imitari fulmina flammis.”</span><span class="linebreak"></span></p>
<p class="lineGroup">
<span class="line indent1">His dictis grates agit ac turbata per auras</span><span class="linebreak"></span>
<span class="line">devolat et prensa iuvenis Saturnia dextra</span><span class="linebreak"></span>
<span class="line">“quo ruis, o vecors? maioraque bella capessis</span><span class="linebreak"></span>
<span class="line">mortali quam ferre datum?” Iuno inquit et atram</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>dimovit nubem veroque apparuit ore.</span><span class="linebreak"></span>
<span class="line">“non tibi cum Phrygio res Laurentive colono;</span><span class="linebreak"></span>
<span class="line">en, age (namque, oculis amota nube parumper,</span><span class="linebreak"></span>
<span class="line">cernere cuncta dabo) surgit qua celsus ad auras,</span><span class="linebreak"></span>
<span class="line">aspice, montis apex, vocitata Palatia regi</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>Parrhasio, plena tenet et resonante pharetra</span><span class="linebreak"></span>
<span class="line">intenditque arcum et pugnas meditatur Apollo.</span><span class="linebreak"></span>
<span class="line">at, qua vicinis tollit se collibus altae</span><span class="linebreak"></span>
<span class="line">molis Aventinus, viden’, ut Latonia virgo</span><span class="linebreak"></span>
<span class="line">accensas quatiat Phlegethontis gurgite taedas,</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>exsertos avide pugnae nudata lacertos?</span><span class="linebreak"></span>
<span class="line">parte alia, cerne, ut saevis Gradivus in armis</span><span class="linebreak"></span>
</p></section><notes></notes></section>