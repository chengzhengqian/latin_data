<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">arietat in primos obicitque immania membra.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>ipse, tumens atavis, Brenni se stirpe ferebat</span><span class="linebreak"></span>
<span class="line">Crixus et in titulos Capitolia capta trahebat.</span><span class="linebreak"></span>
<span class="line">Tarpeioque iugo demens et vertice sacro</span><span class="linebreak"></span>
<span class="line">pensantes aurum Celtas umbone gerebat.</span><span class="linebreak"></span>
<span class="line">colla viri fulvo radiabant lactea torque,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>auro virgatae vestes, manicaeque rigebant</span><span class="linebreak"></span>
<span class="line">ex auro, et simili vibrabat crista metallo.</span><span class="linebreak"></span></p>
<p class="lineGroup"><span class="line indent1">Sternitur impulsu vasto perculsa Camertum</span><span class="linebreak"></span>
<span class="line">prima phalanx, spissaeque ruunt conferta per arma</span><span class="linebreak"></span>
<span class="line">undae Boiorum; sociata examina densent</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>infandi Senones; collisaque quadrupedantum</span><span class="linebreak"></span>
<span class="line">pectoribus toto volvuntur corpora campo.</span><span class="linebreak"></span>
<span class="line">arva natant, altusque virum cruor, altus equorum</span><span class="linebreak"></span>
<span class="line">lubrica belligerae sorbet vestigia turmae.</span><span class="linebreak"></span>
<span class="line">seminecum letum peragit gravis ungula pulsu</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>et circumvolitans taetros e sanguine rores</span><span class="linebreak"></span>
<span class="line">spargit humo miserisque suo lavit arma cruore.</span><span class="linebreak"></span>
<span class="line">spicula prima, puer, tumidi, Tyrrhene, Pelori</span><span class="linebreak"></span>
<span class="line">purpureo moriens victricia sanguine tinguis.</span><span class="linebreak"></span>
<span class="line">nam tibi, dum stimulas cornu atque in proelia mentes</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>accendis renovasque viros ad vulnera cantu,</span><span class="linebreak"></span>
<span class="line">haesit barbaricum sub anhelo gutture telum</span><span class="linebreak"></span>
<span class="line">et clausit raucum letali vulnere murmur.</span><span class="linebreak"></span>
<span class="line">at sonus, extremo morientis fusus ab ore,</span><span class="linebreak"></span>
<span class="line">flexa pererravit mutis iam cornua labris.</span><span class="linebreak"></span>
</p></section><notes></notes></section>