<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Murranum ductor Libyae, ductorque Phalantum</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Ausonius, gnaros belli veteresque laborum,</span><span class="linebreak"></span>
<span class="line">alter in alterius fuderunt comminus ore.</span><span class="linebreak"></span>
<span class="line">monte procelloso Murranum miserat Anxur,</span><span class="linebreak"></span>
<span class="line">Tritonis niveo te sacra, Phalante, profundo.</span><span class="linebreak"></span>
<span class="line">ut primum insigni fulsit velamine consul,</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>quamquam orbus partem visus unoque Cupencus</span><span class="linebreak"></span>
<span class="line">lumine sufficiens bellis, citat improbus hastam</span><span class="linebreak"></span>
<span class="line">et summae figit tremebundam margine parmae.</span><span class="linebreak"></span>
<span class="line">cui consul, namque ira coquit: “pone, improbe,</span><span class="linebreak"></span>
<span class="line indent2">quicquid</span><span class="linebreak"></span>
<span class="line">restat in ore fero et truncata fronte relucet.”</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>sic ait, intorquens derecto turbine robur,</span><span class="linebreak"></span>
<span class="line">et dirum tota tramittit cuspide lumen.</span><span class="linebreak"></span>
<span class="line">nec levior dextra generatus Hamilcare saevit;</span><span class="linebreak"></span>
<span class="line">huic cadit infelix niveis Varenus in armis,</span><span class="linebreak"></span>
<span class="line">Mevanas Varenus, arat cui divitis uber</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>campi Fulginia, et patulis Clitumnus in arvis</span><span class="linebreak"></span>
<span class="line">candentes gelido perfundit flumine tauros.</span><span class="linebreak"></span>
<span class="line">sed tristes superi, atque ingrata maxima cura</span><span class="linebreak"></span>
<span class="line">victima Tarpeio frustra nutrita Tonanti.</span><span class="linebreak"></span>
<span class="line">instat Hiber levis et levior discurrere Maurus.</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>hinc pila, hinc Libycae certant subtexere cornus</span><span class="linebreak"></span>
<span class="line">densa nube polum; quantumque interiacet aequi</span><span class="linebreak"></span>
<span class="line">ad ripas campi, tantum vibrantia condunt</span><span class="linebreak"></span>
<span class="line">tela; nec artatis locus est in morte cadendi.</span><span class="linebreak"></span></p>
<p class="lineGroup"><span class="line indent1">Allius, Argyripa Daunique profectus ab arvis</span><span class="linebreak"></span>
</p></section><notes></notes></section>