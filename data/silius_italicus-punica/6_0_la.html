<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">haec tua sit laus, nate, velis; age, concipe bella</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>latura exitium Laurentibus; horreat ortus</span><span class="linebreak"></span>
<span class="line">iam pubes Tyrrhena tuos, partusque recusent,</span><span class="linebreak"></span>
<span class="line">te surgente, puer, Latiae producere matres.”</span><span class="linebreak"></span>
<span class="line indent2">His acuit stimulis, subicitque haud mollia dictu:</span><span class="linebreak"></span>
<span class="line">“Romanos terra atque undis, ubi competet aetas,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>ferro ignique sequar Rhoeteaque fata revolvam.</span><span class="linebreak"></span>
<span class="line">non superi mihi, non Martem cohibentia pacta,</span><span class="linebreak"></span>
<span class="line">non celsae obstiterint Alpes Tarpeiaque saxa.</span><span class="linebreak"></span>
<span class="line">hanc mentem iuro nostri per numina Martis,</span><span class="linebreak"></span>
<span class="line">per manes, regina, tuos.” tum nigra triformi</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>hostia mactatur divae, raptimque recludit</span><span class="linebreak"></span>
<span class="line">spirantes artus poscens responsa sacerdos</span><span class="linebreak"></span>
<span class="line">ac fugientem animam properatis consulit extis.</span><span class="linebreak"></span></p>
<p class="lineGroup"><span class="line indent1">Ast ubi quaesitas artis de more vetustae</span><span class="linebreak"></span>
<span class="line">intravit mentes superum, sic deinde profatur:</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>“Aetolos late consterni milite campos</span><span class="linebreak"></span>
<span class="line">Idaeoque lacus flagrantes sanguine cerno.</span><span class="linebreak"></span>
<span class="line">quanta procul moles scopulis ad sidera tendit,</span><span class="linebreak"></span>
<span class="line">cuius in aërio pendent tua vertice castra!</span><span class="linebreak"></span>
<span class="line">iamque iugis agmen rapitur; trepidantia fumant</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>moenia, et Hesperio tellus porrecta sub axe</span><span class="linebreak"></span>
<span class="line">Sidoniis lucet flammis. fluit ecce cruentus</span><span class="linebreak"></span>
<span class="line">Eridanus. iacet ore truci super arma virosque,</span><span class="linebreak"></span>
<span class="line">tertia qui tulerat sublimis opima Tonanti.</span><span class="linebreak"></span>
</p></section><notes></notes></section>