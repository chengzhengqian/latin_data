<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">15</span><span class="br"></span>Bruttius ingenti miserandae caedis acervo,</span><span class="linebreak"></span>
<span class="line">non aequum ostentans confosso corpore Martem,</span><span class="linebreak"></span>
<span class="line">extulerat vix triste caput truncosque trahebat</span><span class="linebreak"></span>
<span class="line">per stragem, nervis interlabentibus, artus;</span><span class="linebreak"></span>
<span class="line">tenuis opum, non patre nitens linguave, sed asper</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>ense; nec e Volsca quisquam vir gente redemit</span><span class="linebreak"></span>
<span class="line">plus aevi nece magnanima. puer addere sese</span><span class="linebreak"></span>
<span class="line">pubescente gena castris optarat et acri</span><span class="linebreak"></span>
<span class="line">Flaminio spectatus erat, cum Celtica victor</span><span class="linebreak"></span>
<span class="line">obrueret bello divis melioribus arma.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>inde honor ac sacrae custodia Marte sub omni</span><span class="linebreak"></span>
<span class="line">alitis; hinc causam nutrivit gloria leti.</span><span class="linebreak"></span>
<span class="line">namque necis certus, captae prohibere nequiret</span><span class="linebreak"></span>
<span class="line">cum Poenos aquilae, postquam subsidere fata</span><span class="linebreak"></span>
<span class="line">viderat et magna pugnam inclinare ruina,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>occulere interdum et terrae mandare parabat.</span><span class="linebreak"></span>
<span class="line">sed, subitis victus telis, labentia membra</span><span class="linebreak"></span>
<span class="line">prostravit super atque iniecta morte tegebat.</span><span class="linebreak"></span>
<span class="line">verum ubi lux nocte e Stygia miseroque sopore</span><span class="linebreak"></span>
<span class="line">reddita, vicini de strage cadaveris hasta</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>erigitur, soloque vigens conamine, late</span><span class="linebreak"></span>
<span class="line">stagnantem caede et facilem discedere terram</span><span class="linebreak"></span>
<span class="line">ense fodit, clausamque aquilae infelicis adorans</span><span class="linebreak"></span>
<span class="line">effigiem, palmis languentibus aequat harenas.</span><span class="linebreak"></span>
<span class="line">supremus fessi tenues tum cessit in auras</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>halitus et magnam misit sub Tartara mentem.</span><span class="linebreak"></span></p>
<p class="lineGroup"><span class="line indent1">Iuxta cernere erat meritae sibi poscere carmen</span><span class="linebreak"></span>
<span class="line">virtutis sacram rabiem. Laevinus, ab alto</span><span class="linebreak"></span>
<span class="line">Priverno, vitis Latiae praesignis honore,</span><span class="linebreak"></span>
</p></section><notes></notes></section>