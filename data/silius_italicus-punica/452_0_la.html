<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">quis prohibet rursumque ad moenia tendere gressus?</span><span class="linebreak"></span>
<span class="line">ibo et, castrorum relegens monumenta meorum,</span><span class="linebreak"></span>
<span class="line">qua via nota vocat, remeabo Anienis ad undas.</span><span class="linebreak"></span>
<span class="line">flectite in Italiam proras, avertite classem.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>faxo, ut vallata revocetur Scipio Roma.‚Äù</span><span class="linebreak"></span></p>
<p class="lineGroup">
<span class="line indent1">Talibus ardentem furiis Neptunus ut alto</span><span class="linebreak"></span>
<span class="line">prospexit vertique rates ad litora vidit,</span><span class="linebreak"></span>
<span class="line">quassans caeruleum genitor caput aequora fundo</span><span class="linebreak"></span>
<span class="line">eruit et tumidum movet ultra litora pontum.</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>extemplo ventos imbresque et rupe procellas</span><span class="linebreak"></span>
<span class="line">concitat Aeolias ac nubibus aethera condit.</span><span class="linebreak"></span>
<span class="line">tum, penitus telo molitus regna tridenti</span><span class="linebreak"></span>
<span class="line">intima, ab occasu Tethyn impellit et ortu</span><span class="linebreak"></span>
<span class="line">ac totum Oceani turbat caput. aequora surgunt</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>spumea, et illisu scopulus tremit omnis aquarum.</span><span class="linebreak"></span>
<span class="line">primus, se attollens Nasamonum sedibus, Auster</span><span class="linebreak"></span>
<span class="line">nudavit Syrtim correpta nubilus unda;</span><span class="linebreak"></span>
<span class="line">insequitur sublime ferens nigrantibus alis</span><span class="linebreak"></span>
<span class="line">abruptum Boreas ponti latus; intonat ater</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>discordi flatu et partem rapit aequoris Eurus.</span><span class="linebreak"></span>
<span class="line">hinc rupti reboare poli, atque hinc crebra micare</span><span class="linebreak"></span>
<span class="line">fulmina, et in classem ruere implacabile caelum.</span><span class="linebreak"></span>
<span class="line">consensere ignes nimbique et fluctus et ira</span><span class="linebreak"></span>
<span class="line">ventorum, noctemque freto imposuere tenebrae.</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>ecce, intorta Noto veniensque a puppe procella</span><span class="linebreak"></span>
<span class="line">antemnae immugit (stridorque immite rudentum</span><span class="linebreak"></span>
<span class="line">sibilat) ac similem monti nigrante profundo</span><span class="linebreak"></span>
<span class="line">ductoris frangit super ora trementia fluctum.</span><span class="linebreak"></span>
</p></section><notes></notes></section>