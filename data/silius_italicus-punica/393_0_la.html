<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">175</span><span class="br"></span>apparet collis, fugiuntque in nubila silvae</span><span class="linebreak"></span>
<span class="line">Pyrenes; tunc Emporiae veteresque per ortus</span><span class="linebreak"></span>
<span class="line">Graiorum vulgus, tunc hospita Tarraco Baccho.</span><span class="linebreak"></span>
<span class="line">considunt portu. securae gurgite clauso</span><span class="linebreak"></span>
<span class="line">stant puppes, positusque labor terrorque profundi.</span><span class="linebreak"></span></p>
<p class="lineGroup">
<span class="line indent1">Nox similes morti dederat placidissima somnos:</span><span class="linebreak"></span>
<span class="line"><span class="br"></span><span class="lineNumber">181</span><span class="br"></span>visa viro stare effigies ante ora parentis</span><span class="linebreak"></span>
<span class="line">atque hac aspectu turbatum voce monere:</span><span class="linebreak"></span>
<span class="line">“nate, salus quondam genitoris, nate, parentis</span><span class="linebreak"></span>
<span class="line">et post fata decus, bellorum dira creatrix</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>evastanda tibi tellus, et caede superbi</span><span class="linebreak"></span>
<span class="line">ductores Libyae cauta virtute domandi,</span><span class="linebreak"></span>
<span class="line">qui sua nunc trinis diducunt agmina castris.</span><span class="linebreak"></span>
<span class="line">si conferre manum libeat coëantque vocatae</span><span class="linebreak"></span>
<span class="line">hinc atque hinc acies, valeat quis ferre ruentes</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>tergemina cum mole viros? absiste labore</span><span class="linebreak"></span>
<span class="line">ancipiti, sed nec segnis potiora capesse.</span><span class="linebreak"></span>
<span class="line">urbs colitur, Teucro quondam fundata vetusto,</span><span class="linebreak"></span>
<span class="line">nomine Carthago; Tyrius tenet incola muros.</span><span class="linebreak"></span>
<span class="line">ut Libyae sua, sic terris memorabile Hiberis</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>haec caput est: non ulla opibus certaverit auri,</span><span class="linebreak"></span>
<span class="line">non portu celsove situ, non dotibus arvi</span><span class="linebreak"></span>
<span class="line">uberis aut agili fabricanda ad tela vigore.</span><span class="linebreak"></span>
<span class="line">invade aversis, nate, hanc ductoribus urbem.</span><span class="linebreak"></span>
<span class="line">nulla acies famae tantum praedaeve pararit.”</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">200</span><span class="br"></span>Talia monstrabat genitor propiusque monebat,</span><span class="linebreak"></span>
<span class="line">cum iuvenem sopor et dilapsa reliquit imago.</span><span class="linebreak"></span>
<span class="line">surgit et infernis habitantia numina lucis</span><span class="linebreak"></span>
</p></section><notes></notes></section>