<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">et iam captivae vinclis ad litora longo</span><span class="linebreak"></span>
<span class="line">ordine ducuntur puppes. flagrantibus alto</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>stant aliae taedis: splendet lucente profundo</span><span class="linebreak"></span>
<span class="line">Mulciber, et tremula vibratur imagine pontus.</span><span class="linebreak"></span>
<span class="line">ardet nota fretis Cyane pennataque Siren.</span><span class="linebreak"></span>
<span class="line">ardet et Europe, nivei sub imagine tauri</span><span class="linebreak"></span>
<span class="line">vecta Iovi ac prenso tramittens aequora cornu;</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>et quae, fusa comas, curvum per caerula piscem</span><span class="linebreak"></span>
<span class="line">Nereis umenti moderatur roscida freno.</span><span class="linebreak"></span>
<span class="line">uritur undivagus Python et corniger Hammon</span><span class="linebreak"></span>
<span class="line">et, quae Sidonios vultus portabat Elissae,</span><span class="linebreak"></span>
<span class="line">bis ternis ratis ordinibus grassata per undas.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>at vinclis trahitur cognata in litora Anapus</span><span class="linebreak"></span>
<span class="line">Gorgoneasque ferens ad sidera Pegasus alas.</span><span class="linebreak"></span>
<span class="line">ducitur et Libyae puppis signata figuram</span><span class="linebreak"></span>
<span class="line">et Triton captivus et ardua rupibus Aetne,</span><span class="linebreak"></span>
<span class="line">spirantis rogus Enceladi, Cadmeaque Sidon.</span><span class="linebreak"></span></p>
<p class="lineGroup"><span class="line indent1">Nec mora tum trepidos hac clade irrumpere muros</span><span class="linebreak"></span>
<span class="line"><span class="br"></span><span class="lineNumber">581</span><span class="br"></span>signaque ferre deum templis iam iamque fuisset,</span><span class="linebreak"></span>
<span class="line">ni subito importuna lues inimicaque pestis,</span><span class="linebreak"></span>
<span class="line">invidia divum pelagique labore parata,</span><span class="linebreak"></span>
<span class="line">polluto miseris rapuisset gaudia caelo.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>criniger aestiferis Titan fervoribus auras</span><span class="linebreak"></span>
<span class="line">et patulam Cyanen lateque palustribus undis</span><span class="linebreak"></span>
<span class="line">stagnantem Stygio Cocyti opplevit odore</span><span class="linebreak"></span>
<span class="line">temporaque autumni, laetis florentia donis,</span><span class="linebreak"></span>
<span class="line">foedavit rapidoque accendit fulminis igni.</span><span class="linebreak"></span>
</p></section><notes></notes></section>