<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">610</span><span class="br"></span>tum iacit assurgens dextroque in lumine sistit</span><span class="linebreak"></span>
<span class="line">spicula saeva ferae telumque in vulnere linquit.</span><span class="linebreak"></span>
<span class="line">stridore horrisono penetrantem cuspidis ictum</span><span class="linebreak"></span>
<span class="line">belua prosequitur laceramque cruore profuso</span><span class="linebreak"></span>
<span class="line">attollit frontem ac lapso dat terga magistro.</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>tum vero invadunt iaculis crebraque sagitta,</span><span class="linebreak"></span>
<span class="line">ausi iam sperare necem, immensosque per armos</span><span class="linebreak"></span>
<span class="line">et laterum extensus venit atra cuspide vulnus;</span><span class="linebreak"></span>
<span class="line">stat multa in tergo et nigranti lancea dorso,</span><span class="linebreak"></span>
<span class="line">ac silvam ingentem, concusso corpore, vibrat,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>donec, consumptis longo certamine telis,</span><span class="linebreak"></span>
<span class="line">concidit et clausit magna vada pressa ruina.</span><span class="linebreak"></span></p>
<p class="lineGroup"><span class="line indent1">Ecce per adversum, quamquam tardata morantur</span><span class="linebreak"></span>
<span class="line">vulnere membra virum, subit implacabilis amnem</span><span class="linebreak"></span>
<span class="line">Scipio et innumeris infestat caedibus hostem.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>corporibus clipeisque simul galeisque cadentum</span><span class="linebreak"></span>
<span class="line">contegitur Trebia, et vix cernere linquitur undas.</span><span class="linebreak"></span>
<span class="line">Mazaeus iaculo, Gestar prosternitur ense;</span><span class="linebreak"></span>
<span class="line">tum Pelopeus avis Cyrenes incola Thelgon.</span><span class="linebreak"></span>
<span class="line">huic torquet rapido correptum e gurgite pilum</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>et, quantum longo ferri tenuata rigore</span><span class="linebreak"></span>
<span class="line">procedit cuspis, per hiantia transigit ora.</span><span class="linebreak"></span>
<span class="line">pulsati ligno sonuere in vulnere dentes.</span><span class="linebreak"></span>
<span class="line">nec leto quaesita quies: turgentia membra</span><span class="linebreak"></span>
<span class="line">Eridano Trebia, Eridanus dedit aequoris undis.</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>tu quoque, Thapse, cadis, tumulo post fata negato.</span><span class="linebreak"></span>
</p></section><notes></notes></section>