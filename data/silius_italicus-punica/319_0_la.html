<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">580</span><span class="br"></span>quantum Roma timet. reliquam hanc exscindite molem,</span><span class="linebreak"></span>
<span class="line">nil, quod vincatis, toto restabit in orbe.</span><span class="linebreak"></span>
<span class="line">neu populi vos Martigenae tardarit origo;</span><span class="linebreak"></span>
<span class="line">intratam Senonum capietis milibus urbem</span><span class="linebreak"></span>
<span class="line">assuetamque capi. fortasse curulibus altis</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>iam vos, exemplo proavorum, ad nobile letum</span><span class="linebreak"></span>
<span class="line">expectant de more senes mortique parantur.”</span><span class="linebreak"></span></p>
<p class="lineGroup">
<span class="line indent1">Talibus hic Poenus; sed contra Oenotria pubes</span><span class="linebreak"></span>
<span class="line">non ullas voces ducis aut praecepta requirit.</span><span class="linebreak"></span>
<span class="line">sat matres stimulant natique et cara supinas</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>tendentum palmas lacrimantiaque ora parentum.</span><span class="linebreak"></span>
<span class="line">ostentant parvos vagituque incita pulsant</span><span class="linebreak"></span>
<span class="line">corda virum, armatis infigunt oscula dextris.</span><span class="linebreak"></span>
<span class="line">ire volunt et pro muris opponere densi</span><span class="linebreak"></span>
<span class="line">pectora respectantque suos fletumque resorbent.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>ut vero impulso patefactae cardine portae</span><span class="linebreak"></span>
<span class="line">et simul erupit motis exercitus armis,</span><span class="linebreak"></span>
<span class="line">funditur immixtus gemitu precibusque per altos</span><span class="linebreak"></span>
<span class="line">ad caelum muros plangor, sparsaeque solutis</span><span class="linebreak"></span>
<span class="line">crinibus exululant matres atque ubera nudant.</span><span class="linebreak"></span>
<span class="line">Fulvius antevolans agmen: “quis nesciat,” inquit,</span><span class="linebreak"></span>
<span class="line"><span class="br"></span><span class="lineNumber">601</span><span class="br"></span>“non sponte ad nostros Poenum venisse penates?</span><span class="linebreak"></span>
<span class="line">a portis fugit Capuae.” subnectere plura</span><span class="linebreak"></span>
<span class="line">conantem tristis caeli cum murmure vasto</span><span class="linebreak"></span>
<span class="line">turbavit fragor et subita de nube procellae.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">605</span><span class="br"></span>Iupiter, Aethiopum remeans tellure, minantem</span><span class="linebreak"></span>
</p></section><notes></notes></section>