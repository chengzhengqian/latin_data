<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">exta ter innocuos laetum portare per ignes:</span><span class="linebreak"></span>
<span class="line">“sic in Apollinea semper vestigia pruna</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>inviolata teras victorque vaporis ad aras</span><span class="linebreak"></span>
<span class="line">dona serenato referas sollemnia Phoebo:</span><span class="linebreak"></span>
<span class="line">concipe,” ait, “dignum factis, Aequane, furorem</span><span class="linebreak"></span>
<span class="line">vulneribusque tuis. socio te caedis et irae</span><span class="linebreak"></span>
<span class="line">non ego Marmaridum mediam penetrare phalangem</span><span class="linebreak"></span>
<span class="line">Cinyphiaeque globos dubitarim irrumpere turmae.”</span><span class="linebreak"></span></p>
<p class="lineGroup"><span class="line indent1">Nec iam ultra monitus et verba morantia Martem</span><span class="linebreak"></span>
<span class="line"><span class="br"></span><span class="lineNumber">187</span><span class="br"></span>ferre valet, longo Aeneadis quod flebitur aevo.</span><span class="linebreak"></span>
<span class="line">increpuere simul feralia classica signum,</span><span class="linebreak"></span>
<span class="line">ac tuba terrificis fregit stridoribus auras.</span><span class="linebreak"></span>
<span class="line">heu dolor, heu lacrimae, nec post tot saecula serae!</span><span class="linebreak"></span>
<span class="line"><span class="br"></span><span class="lineNumber">191</span><span class="br"></span>horresco ut pendente malo, ceu ductor ad arma</span><span class="linebreak"></span>
<span class="line">exciret Tyrius. latebrosis collibus Astur</span><span class="linebreak"></span>
<span class="line">et Libys et torta Baliaris saevus habena</span><span class="linebreak"></span>
<span class="line">erumpunt multusque Maces Garamasque Nomasque;</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>tum, quo non alius venalem in proelia dextram</span><span class="linebreak"></span>
<span class="line">ocior attulerit conductaque bella probarit,</span><span class="linebreak"></span>
<span class="line">Cantaber et galeae contempto tegmine Vasco.</span><span class="linebreak"></span>
<span class="line">hinc pariter rupes, lacus hinc, hinc arma simulque</span><span class="linebreak"></span>
<span class="line">consona vox urget, signum clamore vicissim</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>per colles Tyria circumfundente corona.</span><span class="linebreak"></span></p>
<p class="lineGroup"><span class="line indent1">Avertere dei vultus fatoque dederunt</span><span class="linebreak"></span>
<span class="line">maiori non sponte locum; stupet ipse tyranni</span><span class="linebreak"></span>
<span class="line">fortunam Libyci Mavors, disiectaque crinem</span><span class="linebreak"></span>
<span class="line">illacrimat Venus, et Delum pervectus Apollo</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>tristem maerenti solatur pectine luctum.</span><span class="linebreak"></span>
</p></section><notes></notes></section>