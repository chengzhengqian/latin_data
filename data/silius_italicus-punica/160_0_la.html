<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ludibrium necis horrescens, vis aspera ponti</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>obrueret, scopulisque ratem furor improbus Euri</span><span class="linebreak"></span>
<span class="line">frangeret, optabam; letum id commune fuisset.</span><span class="linebreak"></span>
<span class="line">sed nos ad poenam moderato flamine lenes</span><span class="linebreak"></span>
<span class="line">vexerunt Zephyri Tyrioque dedere furori.</span><span class="linebreak"></span></p>
<p class="lineGroup"><span class="line indent1">“Infelix vidi patriamque remissus in urbem</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>narrator poenae dura mercede reverti.</span><span class="linebreak"></span>
<span class="line">nec tibi nunc ritus imitantem irasque ferarum</span><span class="linebreak"></span>
<span class="line">Pygmalioneam tentarem expromere gentem,</span><span class="linebreak"></span>
<span class="line">si maius quicquam toto vidisset in orbe</span><span class="linebreak"></span>
<span class="line">gens hominum, quam quod vestri veneranda parentis</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>edidit exemplum virtus: pudet addere questus</span><span class="linebreak"></span>
<span class="line">suppliciis, quae spectavi placido ore ferentem.</span><span class="linebreak"></span>
<span class="line">tu quoque, care puer, dignum te sanguine tanto</span><span class="linebreak"></span>
<span class="line">fingere ne cessa atque orientes comprime fletus.</span><span class="linebreak"></span>
<span class="line">praefixo paribus ligno mucronibus omnes</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>armantur laterum crates, densumque per artem</span><span class="linebreak"></span>
<span class="line">texitur erecti stantisque ex ordine ferri</span><span class="linebreak"></span>
<span class="line">infelix stimulus, somnisque hac fraude negatis</span><span class="linebreak"></span>
<span class="line">quocumque inflexum producto tempore torpor</span><span class="linebreak"></span>
<span class="line">inclinavit iners, fodiunt ad viscera corpus.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>absiste, o iuvenis, lacrimis: patientia cunctos</span><span class="linebreak"></span>
<span class="line">haec superat currus. longo revirescet in aevo</span><span class="linebreak"></span>
<span class="line">gloria, dum caeli sedem terrasque tenebit</span><span class="linebreak"></span>
<span class="line">casta Fides; dum virtutis venerabile nomen,</span><span class="linebreak"></span>
<span class="line">vivet; eritque dies, tua quo, dux inclite, fata</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>audire horrebunt a te calcata minores.”</span><span class="linebreak"></span>
<span class="line">haec Marus et maesta refovebat vulnera cura.</span><span class="linebreak"></span></p>
</section><notes></notes></section>