<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup">
<span class="line indent1">Quae postquam cecinit sacrato pectore Virtus,</span><span class="linebreak"></span>
<span class="line">exemplis laetum vultuque audita probantem</span><span class="linebreak"></span>
<span class="line">convertit iuvenem. sed enim indignata Voluptas</span><span class="linebreak"></span>
<span class="line"><span class="br"></span><span class="lineNumber">124</span><span class="br"></span>non tenuit voces. “nil vos iam demoror ultra,”</span><span class="linebreak"></span>
<span class="line">exclamat. “venient, venient mea tempora quondam,</span><span class="linebreak"></span>
<span class="line">cum docilis nostris magno certamine Roma</span><span class="linebreak"></span>
<span class="line">serviet imperiis, et honos mihi habebitur uni.”</span><span class="linebreak"></span>
<span class="line">sic quassans caput in nubes se sustulit atras.</span><span class="linebreak"></span></p>
<p class="lineGroup">
<span class="line indent1">At iuvenis, plenus monitis, ingentia corde</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>molitur iussaeque calet virtutis amore.</span><span class="linebreak"></span>
<span class="line">ardua rostra petit, nullo fera bella volente,</span><span class="linebreak"></span>
<span class="line">et gravia ancipitis deposcit munera Martis.</span><span class="linebreak"></span>
<span class="line">arrecti cunctorum animi; pars lumina patris,</span><span class="linebreak"></span>
<span class="line">pars credunt torvos patrui revirescere vultus.</span><span class="linebreak"></span>
<span class="line">sed quamquam instinctis tacitus tamen aegra pericli</span><span class="linebreak"></span>
<span class="line"><span class="br"></span><span class="lineNumber">136</span><span class="br"></span>pectora subrepit terror, molemque paventes</span><span class="linebreak"></span>
<span class="line">expendunt belli, et numerat favor anxius annos.</span><span class="linebreak"></span></p>
<p class="lineGroup">
<span class="line indent1">Dumque ea confuso percenset murmure vulgus,</span><span class="linebreak"></span>
<span class="line">ecce, per obliquum caeli squalentibus auro</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>effulgens maculis, ferri inter nubila visus</span><span class="linebreak"></span>
<span class="line">anguis et ardenti radiare per aëra sulco,</span><span class="linebreak"></span>
<span class="line">quaque ad caeliferi tendit plaga litus Atlantis,</span><span class="linebreak"></span>
<span class="line">perlabi resonante polo, bis terque coruscum</span><span class="linebreak"></span>
<span class="line">addidit augurio fulmen pater, et vaga late</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>per subitum moto strepuere tonitrua mundo.</span><span class="linebreak"></span>
<span class="line">tum vero capere arma iubent genibusque salutant</span><span class="linebreak"></span>
</p></section><notes></notes></section>