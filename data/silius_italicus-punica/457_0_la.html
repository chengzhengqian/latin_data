<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">365</span><span class="br"></span>et soror et coniux oro: tranare pericla</span><span class="linebreak"></span>
<span class="line">magnanimum patiare ducem vitamque remittas</span><span class="linebreak"></span>
<span class="line">neve sinas captum Ausonias perferre catenas.</span><span class="linebreak"></span>
<span class="line">stent etiam contusa malis mea moenia, fracto</span><span class="linebreak"></span>
<span class="line">nomine Sidonio, et nostro serventur honori.”</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">370</span><span class="br"></span>Sic Iuno, et contra breviter sic Iupiter orsus:</span><span class="linebreak"></span>
<span class="line">“do spatium muris, ut vis, Carthaginis altae:</span><span class="linebreak"></span>
<span class="line">stent lacrimis precibusque tuis. sed percipe, coniux,</span><span class="linebreak"></span>
<span class="line">quatenus indulsisse vacet. non longa supersunt</span><span class="linebreak"></span>
<span class="line">fata urbi, venietque pari sub nomine ductor,</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>qui nunc servatas evertat funditus arces.</span><span class="linebreak"></span>
<span class="line">aetherias quoque, uti poscis, trahat Hannibal auras,</span><span class="linebreak"></span>
<span class="line">ereptus pugnae. miscere hic sidera ponto</span><span class="linebreak"></span>
<span class="line">et terras implere volet redeuntibus armis.</span><span class="linebreak"></span>
<span class="line">novi feta viri bello praecordia. sed lex</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>muneris haec esto nostri: Saturnia regna</span><span class="linebreak"></span>
<span class="line">ne post haec videat, repetat neve amplius umquam</span><span class="linebreak"></span>
<span class="line">Ausoniam. nunc instanti raptum avehe leto,</span><span class="linebreak"></span>
<span class="line">ne, latis si miscebit fera proelia campis,</span><span class="linebreak"></span>
<span class="line">Romulei nequeas iuvenis subducere dextrae.”</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Dum statuit fata Omnipotens urbique ducique,</span><span class="linebreak"></span>
<span class="line">invadunt acies pugnam et clamore lacessunt</span><span class="linebreak"></span>
<span class="line">sidera. non alio graviores tempore vidit</span><span class="linebreak"></span>
<span class="line">aut populos tellus, aut, qui patria arma moverent,</span><span class="linebreak"></span>
<span class="line">maiores certare duces. discriminis alta</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>in medio merces, quicquid tegit undique caelum.</span><span class="linebreak"></span>
<span class="line">ibat Agenoreus praefulgens ductor in ostro,</span><span class="linebreak"></span>
<span class="line">excelsumque caput penna nutante levabat</span><span class="linebreak"></span>
</p></section><notes></notes></section>