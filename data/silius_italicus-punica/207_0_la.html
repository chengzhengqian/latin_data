<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">attingebat avos caelum: numerare parentem</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>Assaracum retro praestabat Amulius auctor</span><span class="linebreak"></span>
<span class="line">Assaracusque Iovem; nec, qui spectasset in armis,</span><span class="linebreak"></span>
<span class="line">abnueret genus. huic Fabius iam castra petenti:</span><span class="linebreak"></span>
<span class="line">â€œsi tibi cum Tyrio credis fore maxima bella</span><span class="linebreak"></span>
<span class="line">ductore (invitus vocem hanc e pectore rumpam)</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>frustraris, Paule. Ausonidum te proelia dira</span><span class="linebreak"></span>
<span class="line">teque hostis castris gravior manet, aut ego multo</span><span class="linebreak"></span>
<span class="line">nequiquam didici casus praenoscere Marte.</span><span class="linebreak"></span>
<span class="line">spondentem audivi (piget heu taedetque senectae,</span><span class="linebreak"></span>
<span class="line">si, quas prospicio, restat passura ruinas!)</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>cum duce tam fausti Martis, qua viderit hora,</span><span class="linebreak"></span>
<span class="line">sumpturum pugnam. quantum nunc, Paule, supremo</span><span class="linebreak"></span>
<span class="line">absumus exitio, vocem hanc si consulis ardens</span><span class="linebreak"></span>
<span class="line">audierit Poenus! iam latis obvia credo</span><span class="linebreak"></span>
<span class="line">stat campis acies, expectaturque sub ictu</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>alter Flaminius. quantos, insane, ciebis</span><span class="linebreak"></span>
<span class="line">Varro viros, tu (pro superi!) tam pronus in arma!</span><span class="linebreak"></span>
<span class="line">tu campum noscas ante exploresque trahendo,</span><span class="linebreak"></span>
<span class="line">qui ritus hostis? tu non, quae copia rerum,</span><span class="linebreak"></span>
<span class="line">quae natura locis, quod sit, rimabere sollers,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>armorum genus, et stantem super omnia tela</span><span class="linebreak"></span>
<span class="line">fortunam aspicies. fer, Paule, indevia recti</span><span class="linebreak"></span>
<span class="line">pectora; cur, uni patriam si affligere fas est,</span><span class="linebreak"></span>
<span class="line">uni sit servare nefas? eget improbus arto</span><span class="linebreak"></span>
<span class="line">iam victu Libys, et, belli fervore retuso,</span><span class="linebreak"></span>
<span class="line">laxa fides socium est. non hic domus hospita tecto</span><span class="linebreak"></span>
<span class="line"><span class="br"></span><span class="lineNumber">321</span><span class="br"></span>invitat patrio, non fidae moenibus urbes</span><span class="linebreak"></span>
<span class="line">excipiunt renovatque pari se pube iuventus.</span><span class="linebreak"></span>
</p></section><notes></notes></section>