<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">“sicine te nobis, genitor, Fortuna reducit</span><span class="linebreak"></span>
<span class="line">in patriam? sic te nato natumque parenti</span><span class="linebreak"></span>
<span class="line">impia restituit? felix o terque quaterque</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>frater, cui fatis genitorem agnoscere ademptum!</span><span class="linebreak"></span>
<span class="line">ast ego, Sidoniis imperditus, ecce, parentem</span><span class="linebreak"></span>
<span class="line">vulnere cognosco. saltem hoc, Fortuna, fuisset</span><span class="linebreak"></span>
<span class="line">solamen culpae, dubia ut mihi signa dedisses</span><span class="linebreak"></span>
<span class="line">infausti generis, verum linquetur iniquis</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>non ultra superis nostros celare labores.”</span><span class="linebreak"></span>
</p>
<p class="lineGroup">
<span class="line indent1">Haec dum amens queritur, iam, deficiente cruore,</span><span class="linebreak"></span>
<span class="line">in vacuas senior vitam disperserat auras.</span><span class="linebreak"></span>
<span class="line">tum iuvenis, maestum attollens ad sidera vultum:</span><span class="linebreak"></span>
<span class="line">“pollutae dextrae et facti Titania testis</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>infandi, quae nocturno mea lumine tela</span><span class="linebreak"></span>
<span class="line">dirigis in patrium corpus, non amplius,” inquit,</span><span class="linebreak"></span>
<span class="line">“his oculis et damnato violabere visu.”</span><span class="linebreak"></span>
<span class="line">haec memorat, simul ense fodit praecordia et, atrum</span><span class="linebreak"></span>
<span class="line">sustentans vulnus, mananti sanguine signat</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>in clipeo mandata patris: <span class="sc">fuge proelia varro</span>;</span><span class="linebreak"></span>
<span class="line">ac summi tegimen suspendit cuspide teli</span><span class="linebreak"></span>
<span class="line">defletumque super prosternit membra parentem.</span><span class="linebreak"></span>
</p>
<p class="lineGroup">
<span class="line indent1">Talia venturae mittebant omina pugnae</span><span class="linebreak"></span>
<span class="line">Ausoniis superi, sensimque abeuntibus umbris</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>conscia nox sceleris roseo cedebat Eoo.</span><span class="linebreak"></span>
<span class="line">ductor in arma suos Libys et Romanus in arma</span><span class="linebreak"></span>
<span class="line">excibant de more suos; Poenisque redibat,</span><span class="linebreak"></span>
<span class="line">qualis nulla dies omni surrexerit aevo.</span><span class="linebreak"></span>
<span class="line">“non verborum,” inquit, “stimulantum,” Poenus,</span><span class="linebreak"></span>
<span class="line indent2">“egetis,</span><span class="linebreak"></span>
</p>
</section><notes></notes></section>