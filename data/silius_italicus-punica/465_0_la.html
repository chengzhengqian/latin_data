<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">590</span><span class="br"></span>ac Tartessiacas profugi sparguntur in oras;</span><span class="linebreak"></span>
<span class="line">pars Batti petiere domos, pars flumina Lagi.</span><span class="linebreak"></span>
<span class="line">sic ubi, vi caeca tandem devictus, ad astra</span><span class="linebreak"></span>
<span class="line">evomuit pastos per saecula Vesvius ignes,</span><span class="linebreak"></span>
<span class="line">et pelago et terris fusa est Vulcania pestis,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>videre Eoi, monstrum admirabile, Seres</span><span class="linebreak"></span>
<span class="line">lanigeros cinere Ausonio canescere lucos.</span><span class="linebreak"></span></p>
<p class="lineGroup">
<span class="line indent1">At fessum tumulo tandem regina propinquo</span><span class="linebreak"></span>
<span class="line">sistit Iuno ducem, facies unde omnis et atrae</span><span class="linebreak"></span>
<span class="line">apparent admota oculis vestigia pugnae.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>qualem Gargani campum Trebiaeque paludem</span><span class="linebreak"></span>
<span class="line">et Tyrrhena vada et Phaëthontis viderat amnem</span><span class="linebreak"></span>
<span class="line">strage virum undantem, talis, miserabile visu,</span><span class="linebreak"></span>
<span class="line">prostratis facies aperitur dira maniplis.</span><span class="linebreak"></span>
<span class="line">tunc superas Iuno sedes turbata revisit.</span><span class="linebreak"></span>
<span class="line">iamque propinquabant hostes tumuloque subibant,</span><span class="linebreak"></span>
<span class="line"><span class="br"></span><span class="lineNumber">606</span><span class="br"></span>cum secum Poenus: “caelum licet omne soluta</span><span class="linebreak"></span>
<span class="line">in caput hoc compage ruat, terraeque dehiscant,</span><span class="linebreak"></span>
<span class="line">non ullo Cannas abolebis, Iupiter, aevo,</span><span class="linebreak"></span>
<span class="line">decedesque prius regnis quam nomina gentes</span><span class="linebreak"></span>
<span class="line">aut facta Hannibalis sileant. nec deinde relinquo</span><span class="linebreak"></span>
<span class="line"><span class="br"></span><span class="lineNumber">611</span><span class="br"></span>securam te, Roma, mei; patriaeque superstes</span><span class="linebreak"></span>
<span class="line">ad spes armorum vivam tibi. nam modo pugna</span><span class="linebreak"></span>
<span class="line">praecellis, resident hostes: mihi satque superque,</span><span class="linebreak"></span>
<span class="line">ut me Dardaniae matres atque Itala tellus,</span><span class="linebreak"></span>
<span class="line">dum vivam, expectent nec pacem pectore norint.”</span><span class="linebreak"></span>
<span class="line"><span class="br"></span><span class="lineNumber">616</span><span class="br"></span>sic rapitur, paucis fugientum mixtus, et altos</span><span class="linebreak"></span>
<span class="line">inde petit retro montes tutasque latebras.</span><span class="linebreak"></span>
</p></section><notes></notes></section>