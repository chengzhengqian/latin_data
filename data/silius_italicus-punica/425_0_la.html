<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">tempestas ruat et Latio suprema minetur,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>utque bibant Tyrium bis quinos saeva per annos</span><span class="linebreak"></span>
<span class="line">Sicana nunc tellus, nunc litora Hibera cruorem,</span><span class="linebreak"></span>
<span class="line">cui nescire licet? quin ergo tristia tandem</span><span class="linebreak"></span>
<span class="line">considunt bella, et deponitis arma volentes?</span><span class="linebreak"></span>
<span class="line">tu Libya, tu te Ausonia cohibere memento.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>haud deformis erit vobis ad foedera versis</span><span class="linebreak"></span>
<span class="line">pacator mediusque Syphax.‚Äù subiungere plura</span><span class="linebreak"></span>
<span class="line">non passus, gentis morem arbitriumque senatus</span><span class="linebreak"></span>
<span class="line">Scipio demonstrat, vanique absistere coepti</span><span class="linebreak"></span>
<span class="line">spe iubet et patres docet haec expendere solos.</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>suadendi modus hic; quodque est de parte diei</span><span class="linebreak"></span>
<span class="line">exacti super, ad mensas et pocula vertunt.</span><span class="linebreak"></span>
<span class="line">atque, epulis postquam finis, dant corpora somno</span><span class="linebreak"></span>
<span class="line">et dura in noctem curarum vincula solvunt.</span><span class="linebreak"></span></p>
<p class="lineGroup">
<span class="line indent1">Iamque novum terris pariebat limine primo</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>egrediens Aurora diem, stabulisque subibant</span><span class="linebreak"></span>
<span class="line">ad iuga solis equi, necdum ipse ascenderat axem,</span><span class="linebreak"></span>
<span class="line">sed prorupturis rutilabant aequora flammis:</span><span class="linebreak"></span>
<span class="line">exigit e stratis corpus vultuque sereno</span><span class="linebreak"></span>
<span class="line">Scipio contendit Massyli ad limina regis.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>illi mos patrius fetus nutrire leonum</span><span class="linebreak"></span>
<span class="line">et catulis rabiem atque iras expellere alendo.</span><span class="linebreak"></span>
<span class="line">tum quoque fulva manu mulcebat colla iubasque</span><span class="linebreak"></span>
<span class="line">et fera tractabat ludentum interritus ora.</span><span class="linebreak"></span>
<span class="line">Dardanium postquam ductorem accepit adesse,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>induitur chlamydem, regnique insigne vetusti</span><span class="linebreak"></span>
<span class="line">gestat laeva decus; cinguntur tempora vitta</span><span class="linebreak"></span>
<span class="line">albente, ac lateri de more astringitur ensis.</span><span class="linebreak"></span>
</p></section><notes></notes></section>