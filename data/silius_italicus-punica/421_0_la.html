<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">demetit. haud ullus terrarum aequarit hiatus</span><span class="linebreak"></span>
<span class="line">pugnarum damna; aut strages per inhospita lustra</span><span class="linebreak"></span>
<span class="line">umquam tot dederit rabies horrenda ferarum.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>iam campi vallesque madent, hebetataque tela.</span><span class="linebreak"></span>
<span class="line">et Libys occubuere et amantes Martis Hiberi.</span><span class="linebreak"></span>
<span class="line">stat tamen una loco perfossis debilis armis</span><span class="linebreak"></span>
<span class="line">luctaturque acies, qua concutit Hasdrubal hastam.</span><span class="linebreak"></span>
<span class="line">nec finem daret ille dies animosaque virtus,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>ni perlapsa viro loricae tegmine harundo</span><span class="linebreak"></span>
<span class="line">et parco summum violasset vulnere corpus</span><span class="linebreak"></span>
<span class="line">suasissetque fugam. rapido certamina linquit</span><span class="linebreak"></span>
<span class="line">in latebras evectus equo noctisque per umbram</span><span class="linebreak"></span>
<span class="line">ad Tartessiacos tendit per litora portus.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">115</span><span class="br"></span>Proximus in pugna ductori Marte manuque</span><span class="linebreak"></span>
<span class="line">regnator Nomadum fuerat, mox foedere longo</span><span class="linebreak"></span>
<span class="line">cultuque Aeneadum nomen Masinissa superbum.</span><span class="linebreak"></span>
<span class="line">huic fesso, quos dura fuga et nox suaserat atra,</span><span class="linebreak"></span>
<span class="line">carpenti somnos subitus rutilante coruscum</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>vertice fulsit apex, crispamque involvere visa est</span><span class="linebreak"></span>
<span class="line">mitis flamma comam atque hirta se spargere fronte.</span><span class="linebreak"></span>
<span class="line">concurrunt famuli et serpentes tempora circum</span><span class="linebreak"></span>
<span class="line">festinant gelidis restinguere fontibus ignes.</span><span class="linebreak"></span>
<span class="line">at grandaeva, deum praenoscens omina, mater:</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>“sic sit, caelicolae; portentaque vestra secundi</span><span class="linebreak"></span>
<span class="line">condite,” ait. “duret capiti per saecula lumen.</span><span class="linebreak"></span>
<span class="line">ne vero, ne, nate, deum tam laeta pavesce</span><span class="linebreak"></span>
<span class="line">prodigia aut sacras metue inter tempora flammas.</span><span class="linebreak"></span>
<span class="line">hic tibi Dardaniae promittit foedera gentis,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>hic tibi regna dabit regnis maiora paternis,</span><span class="linebreak"></span>
</p></section><notes></notes></section>