<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">575</span><span class="br"></span>haud prorsus daret ullus honos tellusque subacta</span><span class="linebreak"></span>
<span class="line">Phoenicum et Carthago ruens, iniuria quantum</span><span class="linebreak"></span>
<span class="line">orta ex invidia decoris tulit; omnia namque</span><span class="linebreak"></span>
<span class="line">dura simul devicta viro, metus, Hannibal, irae,</span><span class="linebreak"></span>
<span class="line">invidia, atque una fama et fortuna subactae.</span><span class="linebreak"></span>
<span class="line indent1"><span class="br"></span><span class="lineNumber">580</span><span class="br"></span>Poenus ab excelso rapidos decurrere vallo</span><span class="linebreak"></span>
<span class="line">ut vidit, tremuere irae, ceciditque repente</span><span class="linebreak"></span>
<span class="line">cum gemitu spes haud dubiae praesumpta ruinae;</span><span class="linebreak"></span>
<span class="line">quippe aciem denso circumvallaverat orbe,</span><span class="linebreak"></span>
<span class="line">hausurus clausos coniectis undique telis.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>atque hic Dardanius pravo certamine ductor</span><span class="linebreak"></span>
<span class="line">iam Styga et aeternas intrarat mente tenebras</span><span class="linebreak"></span>
<span class="line">(nam Fabium auxiliumque viri sperare pudebat)</span><span class="linebreak"></span>
<span class="line">cum senior, gemino complexus proelia cornu,</span><span class="linebreak"></span>
<span class="line">ulteriore ligat Poenorum terga corona</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>et modo claudentes aciem nunc, extima cingens,</span><span class="linebreak"></span>
<span class="line">clausos ipse tenet. maiorem surgere in arma</span><span class="linebreak"></span>
<span class="line">maioremque dedit cerni Tirynthius: altae</span><span class="linebreak"></span>
<span class="line">scintillant cristae et, mirum, velocibus ingens</span><span class="linebreak"></span>
<span class="line">per subitum membris venit vigor; ingerit hastas</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>aversumque premit telorum nubibus hostem.</span><span class="linebreak"></span>
<span class="line">qualis post iuvenem, nondum subeunte senecta,</span><span class="linebreak"></span>
<span class="line">rector erat Pylius bellis aetate secunda.</span><span class="linebreak"></span></p>
<p class="lineGroup"><span class="line indent1">Inde ruens Thurin et Buten et Narin et Arsen</span><span class="linebreak"></span>
<span class="line">dat leto fisumque manus conferre Mahalcen,</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>cui decus insigne et quaesitum cuspide nomen.</span><span class="linebreak"></span>
<span class="line">tum Garadum largumque comae prosternit Adherben</span><span class="linebreak"></span>
<span class="line">et geminas acies superantem vertice Thulin,</span><span class="linebreak"></span>
<span class="line">qui summas alto prensabat in aggere pinnas.</span><span class="linebreak"></span>
</p></section><notes></notes></section>