<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nam calida tristes epulae torrentur harena.</span><span class="linebreak"></span>
<span class="line">quin et Massyli fulgentia signa tulere,</span><span class="linebreak"></span>
<span class="line">Hesperidum veniens lucis domus ultima terrae.</span><span class="linebreak"></span>
<span class="line">praefuit, intortos demissus vertice crines,</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Bocchus atrox, qui sacratas in litore silvas</span><span class="linebreak"></span>
<span class="line">atque inter frondes revirescere viderat aurum.</span><span class="linebreak"></span></p>
<p class="lineGroup"><span class="line indent1">Vos quoque desertis in castra mapalibus itis,</span><span class="linebreak"></span>
<span class="line">misceri gregibus Gaetulia sueta ferarum</span><span class="linebreak"></span>
<span class="line">indomitisque loqui et sedare leonibus iras.</span><span class="linebreak"></span>
<span class="line">nulla domus; plaustris habitant; migrare per arva</span><span class="linebreak"></span>
<span class="line"><span class="br"></span><span class="lineNumber">291</span><span class="br"></span>mos atque errantes circumvectare penates.</span><span class="linebreak"></span>
<span class="line">hinc mille alipedes turmae (velocior Euris</span><span class="linebreak"></span>
<span class="line">et doctus virgae sonipes) in castra ruebant.</span><span class="linebreak"></span>
<span class="line">ceu pernix cum densa vagis latratibus implet</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>venator dumeta Lacon, aut exigit Umber</span><span class="linebreak"></span>
<span class="line">nare sagax e calle feras, perterrita late</span><span class="linebreak"></span>
<span class="line">agmina praecipitant volucres formidine cervi.</span><span class="linebreak"></span>
<span class="line">hos agit haud laeto vultu nec fronte serena,</span><span class="linebreak"></span>
<span class="line">Asbytes nuper caesae germanus, Acherras.</span><span class="linebreak"></span></p>
<p class="lineGroup"><span class="line indent1">Marmaridae, medicum vulgus, strepuere catervis;</span><span class="linebreak"></span>
<span class="line"><span class="br"></span><span class="lineNumber">301</span><span class="br"></span>ad quorum cantus serpens oblita veneni,</span><span class="linebreak"></span>
<span class="line">ad quorum tactum mites iacuere cerastae.</span><span class="linebreak"></span>
<span class="line">tum, chalybis pauper, Baniurae cruda iuventus,</span><span class="linebreak"></span>
<span class="line">contenti parca durasse hastilia flamma,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>miscebant avidi trucibus fera murmura linguis.</span><span class="linebreak"></span>
</p></section><notes></notes></section>