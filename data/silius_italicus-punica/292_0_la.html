<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">sic tunc Pierius bellis durata virorum</span><span class="linebreak"></span>
<span class="line">pectora Castalio frangebat carmine Teuthras.</span><span class="linebreak"></span></p>
<p class="lineGroup">
<span class="line indent1">Interea placida attulerant iam flamina terris</span><span class="linebreak"></span>
<span class="line">Magonem Libycis. lauro redimita subibat</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>optatos puppis portus, pelagoque micabant</span><span class="linebreak"></span>
<span class="line">captiva arma procul celsa fulgentia prora.</span><span class="linebreak"></span>
<span class="line">at patulo surgens iam dudum ex aequore late</span><span class="linebreak"></span>
<span class="line">nauticus implebat resonantia litora clamor,</span><span class="linebreak"></span>
<span class="line">et, simul adductis percussa ad pectora tonsis,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>centeno fractus spumabat verbere pontus.</span><span class="linebreak"></span>
<span class="line">nec lentum in medios rapienda ad gaudia vulgus</span><span class="linebreak"></span>
<span class="line">procurrit fluctus, elataque turba favore</span><span class="linebreak"></span>
<span class="line">certatim ingenti celebrat nova gaudia plausu.</span><span class="linebreak"></span>
<span class="line">aequatur rector divis: illum undique matres,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>illum turba minor, moniti gaudere nepotes,</span><span class="linebreak"></span>
<span class="line">et senior manus et iuxta populusque patresque</span><span class="linebreak"></span>
<span class="line">mactatis superum dignantur honore iuvencis.</span><span class="linebreak"></span>
<span class="line">sic patriam Mago et portas ingressus ovantes</span><span class="linebreak"></span>
<span class="line">fraternae laudis fama. ruit inde senatus,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>et multo patrum stipatur curia coetu.</span><span class="linebreak"></span>
<span class="line">tum divos veneratus avum de more vetusto,</span><span class="linebreak"></span>
<span class="line">“Martem,” ait, “egregium et fractas, quis Itala tellus</span><span class="linebreak"></span>
<span class="line">nitebatur, opes, pars ipse haud parva laborum,</span><span class="linebreak"></span>
<span class="line">nuntio. pugnatum superis in vota secundis.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>est locus, Aetoli signat quem gloria regis,</span><span class="linebreak"></span>
<span class="line">possessus quondam prisca inter saecula Dauno;</span><span class="linebreak"></span>
<span class="line">umentes rapido circumdat gurgite campos</span><span class="linebreak"></span>
<span class="line">Aufidus et stagnis intercipit arva refusis;</span><span class="linebreak"></span>
<span class="line">mox fluctus ferit Hadriacos magnoque fragore</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>cedentem impellit retrorsus in aequora pontum.</span><span class="linebreak"></span>
</p></section><notes></notes></section>