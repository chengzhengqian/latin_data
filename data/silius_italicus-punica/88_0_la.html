<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">95</span><span class="br"></span>hostem ferre gradum, et propius propiusque sonoro</span><span class="linebreak"></span>
<span class="line">quadrupedum cornu tellus gemit, ac simul acer</span><span class="linebreak"></span>
<span class="line">vincentum lituos hinnitus saevit equorum:</span><span class="linebreak"></span>
<span class="line">“arma, viri, rapite arma, viri,” dux instat uterque.</span><span class="linebreak"></span>
<span class="line">ambobus velox virtus geminusque cupido</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>laudis et ad pugnas Martemque insania concors.</span><span class="linebreak"></span></p>
<p class="lineGroup"><span class="line indent1">Haud mora, iam tantum campi dirimebat ab ictu,</span><span class="linebreak"></span>
<span class="line">quantum impulsa valet comprendere lancea nodo,</span><span class="linebreak"></span>
<span class="line">cum subitum liquida, non ullis nubibus, aethra</span><span class="linebreak"></span>
<span class="line">augurium mentes oculosque ad sidera vertit.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>accipiter, medio tendens a limite solis,</span><span class="linebreak"></span>
<span class="line">dilectas Veneri notasque ab honore Diones</span><span class="linebreak"></span>
<span class="line">turbabat violentus aves atque unguibus idem,</span><span class="linebreak"></span>
<span class="line">idem nunc rostro, duris nunc ictibus alae,</span><span class="linebreak"></span>
<span class="line">ter quinas dederat saeva inter vulnera leto;</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>nec finis satiesve, novi sed sanguinis ardor</span><span class="linebreak"></span>
<span class="line">gliscere, et urgebat trepidam iam caede priorum</span><span class="linebreak"></span>
<span class="line">incertamque fugae, pluma labente, columbam,</span><span class="linebreak"></span>
<span class="line">donec Phoebeo veniens Iovis ales ab ortu</span><span class="linebreak"></span>
<span class="line">in tenues tandem nubes dare terga coegit.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>tum victrix laetos signa ad Romana volatus</span><span class="linebreak"></span>
<span class="line">convertit, prolesque ducis qua parte decora</span><span class="linebreak"></span>
<span class="line">Scipio quassabat puerihbus arma lacertis,</span><span class="linebreak"></span>
<span class="line">clangorem bis terque dedit, rostroque coruscae</span><span class="linebreak"></span>
<span class="line">perstringens conum galeae, se reddidit astris.</span><span class="linebreak"></span>
<span class="line indent1"><span class="br"></span><span class="lineNumber">120</span><span class="br"></span>Exclamat Liger (huic superos sentire monentes</span><span class="linebreak"></span>
<span class="line">ars fuit ac penna monstrare futura magistra):</span><span class="linebreak"></span>
<span class="line">“Poene, bis octonos Italis in finibus annos,</span><span class="linebreak"></span>
</p></section><notes></notes></section>