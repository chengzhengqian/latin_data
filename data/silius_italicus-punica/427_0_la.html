<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hunc fractum bello regem solioque revulsum,</span><span class="linebreak"></span>
<span class="line">tempus erit, cum ducet agens ad templa Tonantis,</span><span class="linebreak"></span>
<span class="line">qui tunc orabat socialia foedera supplex.</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>his actis repetit portum puppesque secundo</span><span class="linebreak"></span>
<span class="line">dat vento et notis reddit se Scipio terris.</span><span class="linebreak"></span></p>
<p class="lineGroup">
<span class="line indent1">Concurrere avidae gentes, variosque subacta</span><span class="linebreak"></span>
<span class="line">Pyrene misit populos. mens omnibus una;</span><span class="linebreak"></span>
<span class="line">concordes regem appellant regemque salutant;</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>scilicet hunc summum norunt virtutis honorem.</span><span class="linebreak"></span>
<span class="line">sed, postquam miti reiecit munera vultu,</span><span class="linebreak"></span>
<span class="line">Ausonio non digna viro, patriosque vicissim</span><span class="linebreak"></span>
<span class="line">edocuit ritus et Romam nomina regum</span><span class="linebreak"></span>
<span class="line">monstravit nescire pati, tum versus in unam,</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>quae restat, curam, nullo super hoste relicto,</span><span class="linebreak"></span>
<span class="line">et Latios simul et vulgum Baetisque Tagique</span><span class="linebreak"></span>
<span class="line">convocat ac medio in coetu sic deinde profatur:</span><span class="linebreak"></span>
<span class="line">â€œquando ita caelicolum nobis propensa voluntas</span><span class="linebreak"></span>
<span class="line">annuit, extremo Libys ut deiectus ab orbe</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>aut his occideret campis, aut, axe relicto</span><span class="linebreak"></span>
<span class="line">Hesperio, patrias exul lustraret harenas:</span><span class="linebreak"></span>
<span class="line">iam vestra tumulos terra celebrare meorum</span><span class="linebreak"></span>
<span class="line">est animus pacemque dare exposcentibus umbris.</span><span class="linebreak"></span>
<span class="line">mente favete pari atque aures advertite vestras.</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>septima cum solis renovabitur orbita caelo,</span><span class="linebreak"></span>
<span class="line">quique armis ferroque valent, quique arte regendi</span><span class="linebreak"></span>
<span class="line">quadriiugos pollent currus, quis vincere planta</span><span class="linebreak"></span>
<span class="line">spes est, et studium iaculis impellere ventos,</span><span class="linebreak"></span>
<span class="line">adsint ac pulchrae certent de laude coronae.</span><span class="linebreak"></span>
</p></section><notes></notes></section>