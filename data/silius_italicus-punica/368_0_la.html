<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">205</span><span class="br"></span>Entella, Hectoreo dilectum nomen Acestae.</span><span class="linebreak"></span>
<span class="line">non Thapsos, non e tumulis glacialibus Acrae</span><span class="linebreak"></span>
<span class="line">defuerunt; Agyrina manus geminoque Lacone</span><span class="linebreak"></span>
<span class="line">Tyndaris attollens sese affluit. altus equorum</span><span class="linebreak"></span>
<span class="line">mille rapit turmam atque hinnitibus aera flammat,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>pulveream volvens Acragas ad inania nubem.</span><span class="linebreak"></span>
<span class="line">ductor Grosphus erat, cuius caelata gerebat</span><span class="linebreak"></span>
<span class="line">taurum parma trucem, poenae monimenta vetustae.</span><span class="linebreak"></span>
<span class="line">ille, ubi torreret subiectis corpora flammis,</span><span class="linebreak"></span>
<span class="line">mutabat gemitus mugitibus; actaque veras</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>credere erat stabulis armenta effundere voces.</span><span class="linebreak"></span>
<span class="line">haud impune quidem; nam dirae conditor artis</span><span class="linebreak"></span>
<span class="line">ipse suo moriens immugit flebile tauro.</span><span class="linebreak"></span>
<span class="line">venit, ab amne trahens nomen, Gela; venit Halaesa</span><span class="linebreak"></span>
<span class="line">et qui praesenti domitant periura Palici</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>pectora supplicio; Troianaque venit Acesta;</span><span class="linebreak"></span>
<span class="line">quique per Aetnaeos Acis petit aequora fines</span><span class="linebreak"></span>
<span class="line">et dulci gratam Nereida perluit unda.</span><span class="linebreak"></span>
<span class="line">aemulus ille tuo quondam, Polypheme, calori,</span><span class="linebreak"></span>
<span class="line">dum fugit agrestem violenti pectoris iram,</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>in tenues liquefactus aquas evasit et hostem</span><span class="linebreak"></span>
<span class="line">et tibi victricem, Galatea, immiscuit undam.</span><span class="linebreak"></span>
<span class="line">necnon qui potant Hypsamque Alabimque sonoros</span><span class="linebreak"></span>
<span class="line">et perlucentem splendenti gurgite Achaten;</span><span class="linebreak"></span>
<span class="line">qui fontes, vage Chrysa, tuos et pauperis alvei</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>Hipparin ac facilem superari gurgite parco</span><span class="linebreak"></span>
<span class="line">Pantagian rapidique colunt vada flava Symaethi.</span><span class="linebreak"></span>
</p></section><notes></notes></section>