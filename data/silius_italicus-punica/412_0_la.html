<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">carpebat propere et trepidos nudaverat artus.</span><span class="linebreak"></span>
<span class="line">concidit ac sacras vestes atque aurea fila</span><span class="linebreak"></span>
<span class="line">reddidit exanimo, spoliatum lapsus in hostem.</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>at Canthus Rutilum, Canthus possessor harenae,</span><span class="linebreak"></span>
<span class="line">qua celebre invicti nomen posuere Philaeni,</span><span class="linebreak"></span>
<span class="line">ditem ovium Rutilum obtruncat, cui mille sub altis</span><span class="linebreak"></span>
<span class="line">lanigerae balant stabulis. ipse, otia molli</span><span class="linebreak"></span>
<span class="line">exercens cura, gelido nunc flumine soles</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>frangebat nimios pecori, nunc laetus in herba</span><span class="linebreak"></span>
<span class="line">tondebat niveae splendentia vellera lanae,</span><span class="linebreak"></span>
<span class="line">aut, pecus e pastu cum sese ad tecta referret,</span><span class="linebreak"></span>
<span class="line">noscentes matres spectabat ovilibus agnos.</span><span class="linebreak"></span>
<span class="line">occubuit clipei transfixo proditus aere</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>et sero ingemuit stabulis exire paternis.</span><span class="linebreak"></span></p>
<p class="lineGroup">
<span class="line indent1">Acrius hoc Italum pubes incurrit et urget,</span><span class="linebreak"></span>
<span class="line">ut torrens, ut tempestas, ut flamma corusci</span><span class="linebreak"></span>
<span class="line">fulminis, ut Borean pontus fugit, ut cava currunt</span><span class="linebreak"></span>
<span class="line">nubila, cum pelago caelum permiscuit Eurus.</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>procerae stabant, Celtarum signa, cohortes,</span><span class="linebreak"></span>
<span class="line">prima acies; hos impulsu cuneoque feroci</span><span class="linebreak"></span>
<span class="line">laxat vis subita; et fessos errore viarum</span><span class="linebreak"></span>
<span class="line">nec soli faciles longique laboris anhelos</span><span class="linebreak"></span>
<span class="line">avertit patrius genti pavor. addere tergo</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>hastas Ausonius teloque instare sequaci</span><span class="linebreak"></span>
<span class="line">nec donare fugam. cadit uno vulnere Thyrmis,</span><span class="linebreak"></span>
<span class="line">non uno Rhodanus; profligatumque sagitta</span><span class="linebreak"></span>
<span class="line">lancea deturbat Morinum et iam iamque cadentem.</span><span class="linebreak"></span>
</p></section><notes></notes></section>