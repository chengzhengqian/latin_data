<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Baeticus; hoc dederat puero cognomen ab amne</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>Corduba et haud parvo certamina laeta fovebat.</span><span class="linebreak"></span>
<span class="line">inde, comam rutilus sed cum fulgore nivali</span><span class="linebreak"></span>
<span class="line">corporis, implevit caveam clamoribus omnem</span><span class="linebreak"></span>
<span class="line">Eurytus; excelso nutritum colle crearat</span><span class="linebreak"></span>
<span class="line">Saetabis, atque aderant trepidi pietate parentes.</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>tum Lamus et Sicoris, proles bellacis Ilerdae,</span><span class="linebreak"></span>
<span class="line">et Theron, potator aquae, sub nomine Lethes</span><span class="linebreak"></span>
<span class="line">quae fluit, immemori perstringens gurgite ripas.</span><span class="linebreak"></span></p>
<p class="lineGroup">
<span class="line indent1">Qui postquam, arrecti plantis et pectora proni</span><span class="linebreak"></span>
<span class="line">pulsantesque aestu laudum exultantia corda,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>accepere tuba spatium, exsiluere per auras</span><span class="linebreak"></span>
<span class="line">ocius effusis nervo exturbante sagittis.</span><span class="linebreak"></span>
<span class="line">diversa et studia et clamor, pendentque faventes</span><span class="linebreak"></span>
<span class="line">unguibus atque suos, ut cuique est gratia, anheli</span><span class="linebreak"></span>
<span class="line">nomine quemque cient. grex inclitus aequore fertur,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>nullaque tramissa vestigia signat harena.</span><span class="linebreak"></span>
<span class="line">omnes primaevi flaventiaque ora decori,</span><span class="linebreak"></span>
<span class="line">omnes ire leves atque omnes vincere digni.</span><span class="linebreak"></span></p>
<p class="lineGroup">
<span class="line indent1">Extulit, incumbens medio iam limite, gressum</span><span class="linebreak"></span>
<span class="line">Eurytus et primus brevibus, sed primus, abibat</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>praecedens spatiis. instat non segnius acer</span><span class="linebreak"></span>
<span class="line">Hesperos ac prima stringit vestigia planta</span><span class="linebreak"></span>
<span class="line">praegressae calcis. satis est huic esse priori;</span><span class="linebreak"></span>
<span class="line">huic sperare sat est fieri se posse priorem.</span><span class="linebreak"></span>
<span class="line">acrius hoc tendunt gressus animique vigore</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>corpora agunt. auget pueris labor ipse decorem.</span><span class="linebreak"></span>
<span class="line">ecce, levi nisu postremoque agmine currens,</span><span class="linebreak"></span>
</p></section><notes></notes></section>