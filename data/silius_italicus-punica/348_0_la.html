<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">Scyllaque Centaurique truces umbraeque Gigantum.</span><span class="linebreak"></span>
<span class="line"><span class="br"></span><span class="lineNumber">591</span><span class="br"></span>Cerberus hic ruptis peragrat cum Tartara vinclis,</span><span class="linebreak"></span>
<span class="line">non ipsa Alecto, non feta furore Megaera</span><span class="linebreak"></span>
<span class="line">audet adire ferum, dum fractis mille catenis</span><span class="linebreak"></span>
<span class="line">viperea latrans circumligat ilia cauda.</span><span class="linebreak"></span>
<span class="line indent2">“Dextra vasta comas nemorosaque brachia fundit</span><span class="linebreak"></span>
<span class="line"><span class="br"></span><span class="lineNumber">596</span><span class="br"></span>taxus, Cocyti rigua frondosior unda.</span><span class="linebreak"></span>
<span class="line">hic dirae volucres pastusque cadavere vultur</span><span class="linebreak"></span>
<span class="line">et multus bubo ac sparsis strix sanguine pennis</span><span class="linebreak"></span>
<span class="line">Harpyiaeque fovent nidos atque omnibus haerent</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>condensae foliis; saevit stridoribus arbor.</span><span class="linebreak"></span></p>
<p class="lineGroup"><span class="line indent1">Has inter formas coniux Iunonis Avernae,</span><span class="linebreak"></span>
<span class="line">suggestu residens, cognoscit crimina regum.</span><span class="linebreak"></span>
<span class="line">stant vincti, seroque piget sub iudice culpae;</span><span class="linebreak"></span>
<span class="line">circum errant Furiae Poenarumque omnis imago.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>quam vellent numquam sceptris fulsisse superbis!</span><span class="linebreak"></span>
<span class="line">insultant duro imperio non digna nec aequa</span><span class="linebreak"></span>
<span class="line">ad superos passi manes; quaeque ante profari</span><span class="linebreak"></span>
<span class="line">non licitum vivis, tandem permissa queruntur.</span><span class="linebreak"></span>
<span class="line">tunc alius saevis religatur rupe catenis,</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>ast alius subigit saxum contra ardua montis,</span><span class="linebreak"></span>
<span class="line">vipereo domat hunc aeterna Megaera flagello.</span><span class="linebreak"></span>
<span class="line">talia letiferis restant patienda tyrannis.</span><span class="linebreak"></span>
<span class="line">sed te maternos tempus cognoscere vultus,</span><span class="linebreak"></span>
<span class="line">cuius prima venit non tardis passibus umbra.”</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">615</span><span class="br"></span>Adstabat fecunda Iovis Pomponia furto.</span><span class="linebreak"></span>
</p></section><notes></notes></section>