<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ante reluctantes liquit quam spiritus artus.</span><span class="linebreak"></span>
<span class="line">vix puerile mihi tempus confecerat aetas,</span><span class="linebreak"></span>
<span class="line">cum primo malas signabat Regulus aevo.</span><span class="linebreak"></span>
<span class="line">accessi comes, atque omnes sociavimus annos,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>donec dis Italae visum est extinguere lumen</span><span class="linebreak"></span>
<span class="line">gentis, in egregio cuius sibi pectore sedem</span><span class="linebreak"></span>
<span class="line">ceperat alma Fides mentemque amplexa tenebat.</span><span class="linebreak"></span>
<span class="line">ille ensem nobis magnorum hunc instar honorum</span><span class="linebreak"></span>
<span class="line">virtutisque ergo dedit et, sordentia fumo</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quae cernis nunc, frena, sed est argenteus ollis</span><span class="linebreak"></span>
<span class="line">fulgor; nec cuiquam Marus est post talia dona</span><span class="linebreak"></span>
<span class="line">non praelatus eques. verum superavit honores</span><span class="linebreak"></span>
<span class="line">omnes hasta meos. cui me libare Lyaei</span><span class="linebreak"></span>
<span class="line">quod cernis latices, dignum cognoscere causam.</span><span class="linebreak"></span>
<span class="line indent1"><span class="br"></span><span class="lineNumber">140</span><span class="br"></span>â€œTurbidus arentes lento pede sulcat harenas</span><span class="linebreak"></span>
<span class="line">Bagrada, non ullo Libycis in finibus amne</span><span class="linebreak"></span>
<span class="line">victus limosas extendere latius undas</span><span class="linebreak"></span>
<span class="line">et stagnante vado patulos involvere campos.</span><span class="linebreak"></span>
<span class="line">hic studio laticum, quorum est haud prodiga tellus,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>per ripas laeti saevis consedimus arvis.</span><span class="linebreak"></span>
<span class="line">lucus iners iuxta Stygium pallentibus umbris</span><span class="linebreak"></span>
<span class="line">servabat sine sole nemus, crassusque per auras</span><span class="linebreak"></span>
<span class="line">halitus erumpens taetrum expirabat odorem.</span><span class="linebreak"></span>
<span class="line">intus dira domus curvoque immanis in antro</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>sub terra specus et tristes sine luce tenebrae.</span><span class="linebreak"></span>
<span class="line">horror mente redit. monstrum exitiabile et ira</span><span class="linebreak"></span>
<span class="line">telluris genitum, cui par vix viderit aetas</span><span class="linebreak"></span>
<span class="line">ulla virum, serpens centum porrectus in ulnas</span><span class="linebreak"></span>
</p></section><notes></notes></section>