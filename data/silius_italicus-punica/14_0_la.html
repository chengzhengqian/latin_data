<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">huic impulsa levi torquetur lancea nodo.</span><span class="linebreak"></span>
<span class="line">ante omnes ductor, patriis insignis in armis,</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>nunc picea iactat fumantem lampada flamma,</span><span class="linebreak"></span>
<span class="line">nunc sude, nunc iaculo, nunc saxis impiger instat</span><span class="linebreak"></span>
<span class="line">aut hydro imbutas, bis noxia tela, sagittas</span><span class="linebreak"></span>
<span class="line">contendit nervo atque insultat fraude pharetrae:</span><span class="linebreak"></span>
<span class="line">Dacus ut armiferis Geticae telluris in oris,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>spicula qui patrio gaudens acuisse veneno</span><span class="linebreak"></span>
<span class="line">fundit apud ripas inopina binominis Histri.</span><span class="linebreak"></span></p>
<p class="lineGroup"><span class="line indent1">Cura subit, collem turrita cingere fronte</span><span class="linebreak"></span>
<span class="line">castelloque urbem circumvallare frequenti.</span><span class="linebreak"></span>
<span class="line">heu priscis numen populis, at nomine solo</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>in terris iam nota Fides! stat dura iuventus</span><span class="linebreak"></span>
<span class="line">ereptamque fugam et claudi videt aggere muros,</span><span class="linebreak"></span>
<span class="line">sed dignam Ausonia mortem putat esse Sagunto,</span><span class="linebreak"></span>
<span class="line">servata cecidisse fide. iamque acrius omnes</span><span class="linebreak"></span>
<span class="line">intendunt vires; adductis stridula nervis</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>Phocaïs effundit vastos balista molares;</span><span class="linebreak"></span>
<span class="line">atque eadem, ingentis mutato pondere teli,</span><span class="linebreak"></span>
<span class="line">ferratam excutiens ornum media agmina rumpit.</span><span class="linebreak"></span>
<span class="line">alternus resonat clangor. certamine tanto</span><span class="linebreak"></span>
<span class="line">conseruere acies, veluti circumdata vallo</span><span class="linebreak"></span>
<span class="line">Roma foret; clamatque super: “tot milia, gentes</span><span class="linebreak"></span>
<span class="line"><span class="br"></span><span class="lineNumber">341</span><span class="br"></span>inter tela satae, iam capto stamus in hoste?</span><span class="linebreak"></span>
<span class="line">anne pudet coepti? pudet ominis? en bona virtus</span><span class="linebreak"></span>
</p></section><notes></notes></section>