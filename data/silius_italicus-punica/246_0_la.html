<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">575</span><span class="br"></span>immane stridens agitur, crebroque coacta</span><span class="linebreak"></span>
<span class="line">vulnere, bellatrix properos fert belua gressus.</span><span class="linebreak"></span>
<span class="line">liventi dorso turris, flammaque virisque</span><span class="linebreak"></span>
<span class="line">et iaculis armata, sedet; procul aspera grando</span><span class="linebreak"></span>
<span class="line">saxorum super arma ruit, passimque volanti</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>celsus telorum fundit Libys aggere nimbum.</span><span class="linebreak"></span>
<span class="line">stat niveis longum stipata per agmina vallum</span><span class="linebreak"></span>
<span class="line">dentibus, atque ebori praefixa comminus hasta</span><span class="linebreak"></span>
<span class="line">fulget ab incurvo derecta cacumine cuspis.</span><span class="linebreak"></span>
<span class="line">hic, inter trepidos rerum, per membra, per arma</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>exigit Ufentis sceleratum belua dentem</span><span class="linebreak"></span>
<span class="line">clamantemque ferens calcata per agmina portat.</span><span class="linebreak"></span>
<span class="line">nec levius Tadio letum: qua tegmine thorax</span><span class="linebreak"></span>
<span class="line">multiplicis lini claudit latus, improba sensim,</span><span class="linebreak"></span>
<span class="line">corpore non laeso, penetrarunt spicula dentis</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>et sublime virum, clipeo resonante, tulerunt.</span><span class="linebreak"></span>
<span class="line">haud excussa novi virtus terrore pericli.</span><span class="linebreak"></span>
<span class="line">utitur ad laudem casu geminumque citato</span><span class="linebreak"></span>
<span class="line">vicinus fronti lumen transverberat ense.</span><span class="linebreak"></span>
<span class="line">exstimulata gravi sese fera tollit ad auras</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>vulnere et erectis excussam cruribus alte</span><span class="linebreak"></span>
<span class="line">pone iacit volvens reflexo pondere turrim.</span><span class="linebreak"></span>
<span class="line">arma virique simul spoliataque belua visu</span><span class="linebreak"></span>
<span class="line">sternuntur subita, miserandum, mixta ruina.</span><span class="linebreak"></span></p>
<p class="lineGroup">
<span class="line indent1">Spargi flagrantes contra bellantia monstra</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Dardanius taedas ductor iubet et facis atrae,</span><span class="linebreak"></span>
<span class="line">quos fera circumfert, compleri sulphure muros.</span><span class="linebreak"></span>
<span class="line">nec iusso mora: collectis fumantia lucent</span><span class="linebreak"></span>
<span class="line">terga elephantorum flammis; pastusque sonoro</span><span class="linebreak"></span>
<span class="line">ignis edax vento per propugnacula fertur.</span><span class="linebreak"></span>
</p></section><notes></notes></section>