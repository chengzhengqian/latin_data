<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">crista rubens. saevus magno de nomine terror</span><span class="linebreak"></span>
<span class="line">praecedit, Latioque micat bene cognitus ensis.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>at contra ardenti radiabat Scipio cocco,</span><span class="linebreak"></span>
<span class="line">terribilem ostentans clipeum, quo patris et una</span><span class="linebreak"></span>
<span class="line">caelarat patrui spirantes proelia dira</span><span class="linebreak"></span>
<span class="line">effigies; flammam ingentem frons alta vomebat.</span><span class="linebreak"></span>
<span class="line">sub tanta cunctis vi telorumque virumque</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>in ducibus stabat spes et victoria solis.</span><span class="linebreak"></span>
<span class="line">quin etiam, favor ut subigit plerosque metusve,</span><span class="linebreak"></span>
<span class="line">Scipio si Libycis esset generatus in oris,</span><span class="linebreak"></span>
<span class="line">sceptra ad Agenoreos credunt ventura nepotes:</span><span class="linebreak"></span>
<span class="line">Hannibal Ausonia genitus si sede fuisset,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>haud dubitant terras Itala in dicione futuras.</span><span class="linebreak"></span></p>
<p class="lineGroup">
<span class="line indent1">Contremuere aurae, rapido vibrantibus hastis</span><span class="linebreak"></span>
<span class="line">turbine, et horrificam traxere per aethera nubem.</span><span class="linebreak"></span>
<span class="line">inde ensis propiorque acies et comminus ora</span><span class="linebreak"></span>
<span class="line">admota ac dira flagrantia lumina flamma.</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>sternitur, in medium contemptrix turba pericli</span><span class="linebreak"></span>
<span class="line">quae primis se praecipitem tulit obvia telis,</span><span class="linebreak"></span>
<span class="line">gentilemque bibit tellus invita cruorem.</span><span class="linebreak"></span>
<span class="line">fervidus ingenii Masinissa et fervidus aevi</span><span class="linebreak"></span>
<span class="line">in primas Macetum turmas immania membra</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>infert et iaculo circumvolat alite campum.</span><span class="linebreak"></span>
<span class="line">caerulus haud aliter, cum dimicat, incola Thyles</span><span class="linebreak"></span>
<span class="line">agmina falcigero circumvenit arta covinno.</span><span class="linebreak"></span>
<span class="line">Graia phalanx patrio densarat more catervas</span><span class="linebreak"></span>
<span class="line">iunctisque adstabat nulli penetrabilis hastis.</span><span class="linebreak"></span>
<span class="line">immemor has pacti post foedus in arma Philippus</span><span class="linebreak"></span>
</p></section><notes></notes></section>