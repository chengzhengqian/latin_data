<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">nullo maior eris; mox sic labere secundis,</span><span class="linebreak"></span>
<span class="line">ut sola cladum tuearis nomina fama.</span><span class="linebreak"></span></p>
<p class="lineGroup">
<span class="line indent1">Iamque inter varias Fortuna utrimque virorum</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>alternata vices incerto eluserat iras</span><span class="linebreak"></span>
<span class="line">eventu, mediaque diu pendente per ambas</span><span class="linebreak"></span>
<span class="line">spe gentes, paribus Mavors flagrabat in armis.</span><span class="linebreak"></span>
<span class="line">mitia ceu virides agitant cum flamina culmos</span><span class="linebreak"></span>
<span class="line">necdum maturas impellit ventus aristas,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>huc atque huc it summa seges nutansque vicissim</span><span class="linebreak"></span>
<span class="line">alterno lente motu incurvata nitescit.</span><span class="linebreak"></span>
<span class="line">tandem barbaricis perfractam viribus acri</span><span class="linebreak"></span>
<span class="line">dissipat incurrens aciem clamore Nealces.</span><span class="linebreak"></span>
<span class="line">laxati cunei, perque intervalla citatus</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>irrupit trepidis hostis. tum turbine nigro</span><span class="linebreak"></span>
<span class="line">sanguinis exundat torrens; nullumque sub una</span><span class="linebreak"></span>
<span class="line">cuspide procumbit corpus, dum vulnera tergo</span><span class="linebreak"></span>
<span class="line">bellator timet Ausonius, per pectora saevas</span><span class="linebreak"></span>
<span class="line">exceptat mortes et leto dedecus arcet.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">370</span><span class="br"></span>Stabat cum primis mediae certamine pugnae,</span><span class="linebreak"></span>
<span class="line">aspera semper amans et par cuicumque periclo,</span><span class="linebreak"></span>
<span class="line">Scaevola; nec tanta vitam iam strage volebat,</span><span class="linebreak"></span>
<span class="line">sed dignum proavo letum et sub nomine mortem.</span><span class="linebreak"></span>
<span class="line">is postquam frangi res atque augescere vidit</span><span class="linebreak"></span>
<span class="line">exitium: “brevis hoc vitae, quodcumque relictum,</span><span class="linebreak"></span>
<span class="line"><span class="br"></span><span class="lineNumber">376</span><span class="br"></span>extendamus,” ait; “nam virtus futile nomen,</span><span class="linebreak"></span>
<span class="line">ni decori sat sint pariendo tempora leti.”</span><span class="linebreak"></span>
<span class="line">dixit et in medios, qua dextera concita Poeni</span><span class="linebreak"></span>
<span class="line">limitem agit, vasto connixus turbine fertur.</span><span class="linebreak"></span>
</p></section><notes></notes></section>