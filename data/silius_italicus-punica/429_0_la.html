<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">hic studio furit acris equi, furit ille magistri.</span><span class="linebreak"></span>
<span class="line">hos patriae favor, hos accendit nobile nomen</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>antiqui stabuli; sunt, quos spes grata fatiget</span><span class="linebreak"></span>
<span class="line">et nova ferre iugum cervix; sunt, cruda senectus</span><span class="linebreak"></span>
<span class="line">quos iuvet et longo sonipes spectatus in aevo.</span><span class="linebreak"></span>
<span class="line">evolat ante omnes rapidoque per aëra curru</span><span class="linebreak"></span>
<span class="line">Callaicus Lampon fugit atque ingentia tranat</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>exultans spatia et ventos post terga relinquit.</span><span class="linebreak"></span>
<span class="line">conclamant plausuque fremunt votique peractam</span><span class="linebreak"></span>
<span class="line">maiorem credunt praerepto limite partem.</span><span class="linebreak"></span>
<span class="line">at, quis interior cura et prudentia circi</span><span class="linebreak"></span>
<span class="line">altior, effusas primo certamine vires</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>damnare et cassis longe increpitare querelis</span><span class="linebreak"></span>
<span class="line">indispensato lassantem corpora nisu:</span><span class="linebreak"></span>
<span class="line">“quo nimius, quo, Cyrne, ruis? (nam Cyrnus agebat)</span><span class="linebreak"></span>
<span class="line">verbera dimitte et revoca moderatus habenas.”</span><span class="linebreak"></span>
<span class="line">heu surdas aures! fertur securus equorum</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>nec meminit, quantum campi decurrere restet.</span><span class="linebreak"></span></p>
<p class="lineGroup">
<span class="line indent1">Proximus, a primo distans, quantum aequore currus</span><span class="linebreak"></span>
<span class="line">occupat ipse, loci tantum, sed proximus ibat</span><span class="linebreak"></span>
<span class="line">Astur Panchates; patrium frons alba nitebat</span><span class="linebreak"></span>
<span class="line">insigne et patrio pes omnis concolor albo;</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>ingentes animi, membra haud procera decusque</span><span class="linebreak"></span>
<span class="line">corporis exiguum, sed tum sibi fecerat alas</span><span class="linebreak"></span>
<span class="line">concitus atque ibat campo indignatus habenas.</span><span class="linebreak"></span>
<span class="line">crescere sublimem atque augeri membra putares.</span><span class="linebreak"></span>
<span class="line">Cinyphio rector cocco radiabat Hiberus.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">355</span><span class="br"></span>Tertius aequata currebat fronte Peloro</span><span class="linebreak"></span>
</p></section><notes></notes></section>