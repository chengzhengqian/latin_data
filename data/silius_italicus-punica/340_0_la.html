<section class="div1 language" lang="la"><header><hgroup><h1>Silius Italicus</h1></hgroup></header><section class="div2">
<p class="lineGroup"><span class="line indent1">Hic atrox virtus—nec enim occuluisse probarim</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>spectatum vel in hoste decus—clamore feroci</span><span class="linebreak"></span>
<span class="line">Taurea “tune,” inquit, “ferro spoliabis inultus</span><span class="linebreak"></span>
<span class="line">te maiorem anima? et iusso lictore recisa</span><span class="linebreak"></span>
<span class="line">ignavos cadet ante pedes fortissima cervix?</span><span class="linebreak"></span>
<span class="line">haud umquam hoc vobis dederit deus.” inde, minaci</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>obtutu torvum contra et furiale renidens,</span><span class="linebreak"></span>
<span class="line">bellatorem alacer per pectora transigit ensem.</span><span class="linebreak"></span>
<span class="line">cui ductor: “patriam moriens comitare cadentem.</span><span class="linebreak"></span>
<span class="line">qui nobis animus, quae dextera cuique viritim,</span><span class="linebreak"></span>
<span class="line">decernet Mavors. tibi, si rebare pudendum</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>iusta pati, licuit pugnanti occumbere letum.”</span><span class="linebreak"></span></p>
<p class="lineGroup"><span class="line indent1">Dum Capua infaustam luit haud sine sanguine</span><span class="linebreak"></span>
<span class="line indent2">culpam,</span><span class="linebreak"></span>
<span class="line">interea geminos terra crudelis Hibera</span><span class="linebreak"></span>
<span class="line">Fortuna abstulerat, permiscens tristia laetis,</span><span class="linebreak"></span>
<span class="line">Scipiadas, magnumque decus magnumque dolorem.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>forte Dicarchea iuvenis dum sedit in urbe</span><span class="linebreak"></span>
<span class="line">Scipio, post belli repetens extrema penates,</span><span class="linebreak"></span>
<span class="line">huc tristes lacrimas et funera acerba suorum</span><span class="linebreak"></span>
<span class="line">fama tulit. duris quamquam non cedere suetus,</span><span class="linebreak"></span>
<span class="line">pulsato lacerat violenter pectore amictus.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>non comites tenuisse valent, non ullus honorum</span><span class="linebreak"></span>
<span class="line">militiaeve pudor: pietas irata sinistris</span><span class="linebreak"></span>
<span class="line">caelicolis furit atque odit solacia luctus.</span><span class="linebreak"></span>
<span class="line">iamque dies iterumque dies absumpta querelis.</span><span class="linebreak"></span>
<span class="line">versatur species ante ora oculosque parentum.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>ergo excire parat manes animasque suorum</span><span class="linebreak"></span>
<span class="line">alloquioque virum tantos mulcere dolores.</span><span class="linebreak"></span>
</p></section><notes></notes></section>