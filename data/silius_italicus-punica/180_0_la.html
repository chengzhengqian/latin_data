<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">arma toro et notum quaerebat fervidus ensem.</span><span class="linebreak"></span>
<span class="line">huic Mago, inversa quatiens ut dispulit hasta</span><span class="linebreak"></span>
<span class="line">bellantem somnum: “tenebris, fortissime ductor,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>iras compesce atque in lucem proelia differ.</span><span class="linebreak"></span>
<span class="line">ad fraudem occultamque fugam tutosque receptus</span><span class="linebreak"></span>
<span class="line">nunc nocte utendum est. arentes nectere frondes</span><span class="linebreak"></span>
<span class="line">cornibus et latis accensa immittere silvis</span><span class="linebreak"></span>
<span class="line">armenta, oppositi reserent quo claustra manipli,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>germanus parat atque obsessa evellere castra.</span><span class="linebreak"></span>
<span class="line">emergamus, et hic Fabio persuadeat astus,</span><span class="linebreak"></span>
<span class="line">non certare dolis.” nihil hinc cunctante sed acris</span><span class="linebreak"></span>
<span class="line">incepti laeto iuvene, ad tentoria Acherrae</span><span class="linebreak"></span>
<span class="line">festinant; cui parca quies minimumque soporis,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>nec notum somno noctes aequare; feroci</span><span class="linebreak"></span>
<span class="line">pervigil inservibat equo fessumque levabat</span><span class="linebreak"></span>
<span class="line">tractando et frenis ora exagitata fovebat.</span><span class="linebreak"></span>
<span class="line">at socii renovant tela arentemque cruorem</span><span class="linebreak"></span>
<span class="line">ferro detergent et dant mucronibus iras.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>quid fortuna loci poscat, quid tempus, et ipsi</span><span class="linebreak"></span>
<span class="line">quaenam agitent, pandunt et coeptis ire ministrum</span><span class="linebreak"></span>
<span class="line">haud segnem hortantur. discurrit tessera castris;</span><span class="linebreak"></span>
<span class="line">intentique docent, quae sint properanda, monentque</span><span class="linebreak"></span>
<span class="line">quisque suos; instat trepidis stimulatque ruentes</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>navus abire timor, dum caeca silentia dumque</span><span class="linebreak"></span>
<span class="line">maiores umbrae. rapida iam subdita peste</span><span class="linebreak"></span>
<span class="line">virgulta atque altis surgunt e cornibus ignes.</span><span class="linebreak"></span>
<span class="line">hic vero ut, gliscente malo et quassantibus aegra</span><span class="linebreak"></span>
<span class="line">armentis capita, adiutae pinguescere flammae</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>coepere, et vincens fumos erumpere vertex:</span><span class="linebreak"></span>
</p></section><notes></notes></section>