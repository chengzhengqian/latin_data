<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">605</span><span class="br"></span>non aliter, Pindo Rhodopeve incendia pastor</span><span class="linebreak"></span>
<span class="line">cum iacit, et silvis spatiatur fervida pestis,</span><span class="linebreak"></span>
<span class="line">frondosi ignescunt scopuli; subitoque per alta</span><span class="linebreak"></span>
<span class="line">collucet iuga dissultans Vulcanius ardor.</span><span class="linebreak"></span>
<span class="line">it fera candenti torrente bitumine corpus</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>amens et laxo diducit limite turmas.</span><span class="linebreak"></span>
<span class="line">nec cuiquam virtus propiora capessere bella:</span><span class="linebreak"></span>
<span class="line">longinquis audent iaculis et harundinis ictu.</span><span class="linebreak"></span>
<span class="line">uritur impatiens et magni corporis aestu</span><span class="linebreak"></span>
<span class="line">huc atque huc iactas accendit belua flammas,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>donec vicini tandem se fluminis undis</span><span class="linebreak"></span>
<span class="line">praecipitem dedit et, tenui decepta liquore</span><span class="linebreak"></span>
<span class="line">stagnantis per plana vadi, tulit incita longis</span><span class="linebreak"></span>
<span class="line">exstantem ripis flammam; tum denique sese</span><span class="linebreak"></span>
<span class="line">gurgitis immersit molem capiente profundo.</span><span class="linebreak"></span></p>
<p class="lineGroup">
<span class="line indent1"><span class="br"></span><span class="lineNumber">620</span><span class="br"></span>At qua pugna datur, necdum Maurusia pestis</span><span class="linebreak"></span>
<span class="line">igne calet, circumfusi Rhoeteia pubes</span><span class="linebreak"></span>
<span class="line">nunc iaculis, nunc et saxis, nunc alite plumbo</span><span class="linebreak"></span>
<span class="line">eminus incessunt, ut qui castella per altos</span><span class="linebreak"></span>
<span class="line">oppugnat munita locos atque assidet arces.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>ausus digna viro, fortuna digna secunda,</span><span class="linebreak"></span>
<span class="line">extulerat dextram atque adversum comminus ensem</span><span class="linebreak"></span>
<span class="line">Mincius, infelix ausi; sed stridula, anhelum</span><span class="linebreak"></span>
<span class="line">fervorem effundens, monstri manus abstulit acri</span><span class="linebreak"></span>
<span class="line">implicitum nexu diroque ligamine torsit</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>et superas alte miserum iaculata per auras</span><span class="linebreak"></span>
<span class="line">telluri elisis afflixit, flebile, membris.</span><span class="linebreak"></span></p>
<p class="lineGroup">
<span class="line indent1">Has inter clades viso Varrone sub armis</span><span class="linebreak"></span>
<span class="line">increpitans Paulus: “quin imus comminus,” inquit,</span><span class="linebreak"></span>
</p></section><notes></notes></section>