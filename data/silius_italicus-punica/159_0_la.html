<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">495</span><span class="br"></span>personat et luctu campus: revocare libebat</span><span class="linebreak"></span>
<span class="line">interdum et iusto raptum retinere dolore.</span><span class="linebreak"></span></p>
<p class="lineGroup"><span class="line indent1">“At trepida et subito ceu stans in funere coniux</span><span class="linebreak"></span>
<span class="line">ut vidit puppi properantem intrare, tremendum</span><span class="linebreak"></span>
<span class="line">vociferans, celerem gressum referebat ad undas:’ tollite me, Libyes, comitem poenaeque necisque.</span><span class="linebreak"></span>
<span class="line"><span class="br"></span><span class="lineNumber">501</span><span class="br"></span>hoc unum, coniux, uteri per pignora nostri</span><span class="linebreak"></span>
<span class="line">unum oro: liceat tecum quoscumque ferentem</span><span class="linebreak"></span>
<span class="line">terrarum pelagique pati caelique labores.</span><span class="linebreak"></span>
<span class="line">non ego Amyclaeum ductorem in proelia misi,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>nec nostris tua sunt circumdata colla catenis.</span><span class="linebreak"></span>
<span class="line">cur usque ad Poenos miseram fugis? accipe mecum</span><span class="linebreak"></span>
<span class="line">hanc prolem. forsan duras Carthaginis iras</span><span class="linebreak"></span>
<span class="line">flectemus lacrimis, aut, si praecluserit aures</span><span class="linebreak"></span>
<span class="line">urbs inimica suas, eadem tunc hora manebit</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>teque tuosque simul; vel, si stat rumpere vitam,</span><span class="linebreak"></span>
<span class="line">in patria moriamur. adest comes ultima fati.’</span><span class="linebreak"></span></p>
<p class="lineGroup"><span class="line indent1">“Has inter voces vinclis resoluta moveri</span><span class="linebreak"></span>
<span class="line">paulatim et ripa coepit decedere puppis.</span><span class="linebreak"></span>
<span class="line">tum vero infelix, mentem furiata dolore,</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>exclamat, fessas tendens ad litora palmas:</span><span class="linebreak"></span>
<span class="line">‘en, qui se iactat Libyae populisque nefandis</span><span class="linebreak"></span>
<span class="line">atque hosti servare fidem! data foedera nobis</span><span class="linebreak"></span>
<span class="line">ac promissa fides thalamis ubi, perfide, nunc est?’</span><span class="linebreak"></span>
<span class="line">ultima vox duras haec tunc penetravit ad aures;</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>cetera percussi vetuerunt noscere remi.</span><span class="linebreak"></span></p>
<p class="lineGroup"><span class="line indent1">“Tum fluvio raptim ad pelagi devolvimur oras</span><span class="linebreak"></span>
<span class="line">ac legimus pontum pinuque immane cavata</span><span class="linebreak"></span>
<span class="line">aequor et immensas curva trabe findimus undas.</span><span class="linebreak"></span>
</p></section><notes></notes></section>