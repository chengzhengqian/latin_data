<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">praecipitem currum, et fumantes verbere cogi</span><span class="linebreak"></span>
<span class="line">assiduo violenter equos, ceu monte procella</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>cum subita ex alto ruit, usque ad colla repente</span><span class="linebreak"></span>
<span class="line">cornipedum protentus et in capita ardua pendens,</span><span class="linebreak"></span>
<span class="line">concitat ardentem, quod ferret lora secundus,</span><span class="linebreak"></span>
<span class="line">Panchatem vocesque addit cum verbere mixtas:</span><span class="linebreak"></span>
<span class="line">“tene, Astur, certante feret quisquam aequore palmam</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>erepto? consurge, vola, perlabere campum</span><span class="linebreak"></span>
<span class="line">assuetis velox pennis. decrescit anhelo</span><span class="linebreak"></span>
<span class="line">pectore consumptus Lampon; nec restat hianti,</span><span class="linebreak"></span>
<span class="line">quem ferat ad metas, iam spiritus.” haec ubi dicta,</span><span class="linebreak"></span>
<span class="line">tollit se sonipes, ceu tunc e carcere primo</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>corriperet spatium, et nitentem opponere curvos</span><span class="linebreak"></span>
<span class="line">aut aequare gradus Cyrnum post terga relinquit.</span><span class="linebreak"></span>
<span class="line">confremit et caelum et percussus vocibus altis</span><span class="linebreak"></span>
<span class="line">spectantum circus, fertur sublime per auras</span><span class="linebreak"></span>
<span class="line">altius attollens cervicem victor ovantem</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>Panchates sociosque trahit prior ipse iugales.</span><span class="linebreak"></span></p>
<p class="lineGroup">
<span class="line indent1">At postremus Atlas, Durius postremus in orbem</span><span class="linebreak"></span>
<span class="line">exercent artes; laevos nunc appetit ille</span><span class="linebreak"></span>
<span class="line">conatus, nunc ille premit certatque subire</span><span class="linebreak"></span>
<span class="line">dexter, et alterni nequiquam fallere tentant:</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>donec, confisus primaevae flore iuventae,</span><span class="linebreak"></span>
<span class="line">obliquum Durius conversis pronus habenis</span><span class="linebreak"></span>
<span class="line">opposuit currum atque eversum propulit axem</span><span class="linebreak"></span>
<span class="line">Atlantis senio invalidi, sed iusta querentis:</span><span class="linebreak"></span>
<span class="line">“quo ruis? aut quinam hic rabidi certaminis est mos?</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>et nobis et equis letum commune laboras.”</span><span class="linebreak"></span>
<span class="line">dumque ea proclamat, perfracto volvitur axe</span><span class="linebreak"></span>
</p></section><notes></notes></section>