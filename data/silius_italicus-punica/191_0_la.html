<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">ora novus pallor; membris dimissa solutis</span><span class="linebreak"></span>
<span class="line">arma fluunt, erratque niger per lumina somnus.</span><span class="linebreak"></span></p>
<p class="lineGroup"><span class="line indent1">Venerat ad bellum Tyria Sidone, nepotum</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>excitus prece, et auxilio socia arma ferebat,</span><span class="linebreak"></span>
<span class="line">Eoa tumidus pharetrati militis ala,</span><span class="linebreak"></span>
<span class="line">gens Cadmi, Cleadas; fulva cui plurima passim</span><span class="linebreak"></span>
<span class="line">casside et aurato fulgebat gemma monili.</span><span class="linebreak"></span>
<span class="line">qualis ubi Oceani renovatus Lucifer unda</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>laudatur Veneri et certat maioribus astris.</span><span class="linebreak"></span>
<span class="line">ostro ipse ac sonipes ostro totumque per agmen</span><span class="linebreak"></span>
<span class="line">purpura Agenoreis saturata micabat aenis.</span><span class="linebreak"></span>
<span class="line">hic avidum pugnae et tam clarum excidere nomen</span><span class="linebreak"></span>
<span class="line">Brutum exoptantem, varie nunc laevus in orbem,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>nunc dexter levibus flexo per devia gyris</span><span class="linebreak"></span>
<span class="line">ludificatus equo, volucrem post terga sagittam</span><span class="linebreak"></span>
<span class="line">fundit, Achaemenio detractans proelia ritu.</span><span class="linebreak"></span>
<span class="line">nec damnata manus, medio sed, flebile, mento</span><span class="linebreak"></span>
<span class="line">armigeri Cascae penetrabilis haesit harundo,</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>obliquumque secans surrecta cuspide vulnus</span><span class="linebreak"></span>
<span class="line">umenti ferrum admovit tepefacta palato.</span><span class="linebreak"></span>
<span class="line">at Brutus, diro casu turbatus amici,</span><span class="linebreak"></span>
<span class="line">ausum multa virum et spargentem in vulnera saevos</span><span class="linebreak"></span>
<span class="line">fraude fugae calamos, iam nullis cursibus instat</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>prendere cornipedis, sed totam pectoris iram</span><span class="linebreak"></span>
<span class="line">mandat atrox hastae telumque volatile nodo</span><span class="linebreak"></span>
<span class="line">excutit, et summum, qua laxa monilia crebro</span><span class="linebreak"></span>
<span class="line">nudabant versu, tramittit cuspide pectus.</span><span class="linebreak"></span>
</p></section><notes></notes></section>