<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">celatis superum monitis clausoque pavore,</span><span class="linebreak"></span>
<span class="line">vulnera et exhaustas saevo certamine vires</span><span class="linebreak"></span>
<span class="line">ac nimium laetis excusat fidere rebus.</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>tum spe deiectus iuvenis, ceu vertere ab ipsis</span><span class="linebreak"></span>
<span class="line">terga iuberetur muris ac signa referre,</span><span class="linebreak"></span>
<span class="line">“tanta mole,” inquit, “non Roma, ut credidit ipsa,</span><span class="linebreak"></span>
<span class="line">sed Varro est victus. quonam tam prospera Martis</span><span class="linebreak"></span>
<span class="line">munera destituis fato patriamque moraris?</span><span class="linebreak"></span>
<span class="line">mecum exultet eques; iuro hoc caput, accipe muros</span><span class="linebreak"></span>
<span class="line"><span class="br"></span><span class="lineNumber">386</span><span class="br"></span>Iliacos portasque tibi sine Marte patentes.”</span><span class="linebreak"></span></p>
<p class="lineGroup">
<span class="line indent1">Dumque ea Mago fremit cauto non credita fratri,</span><span class="linebreak"></span>
<span class="line">iam Latius sese Canusina in moenia miles</span><span class="linebreak"></span>
<span class="line">colligere et profugos vicino cingere vallo</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>coeperat. heu rebus facies inhonora sinistris!</span><span class="linebreak"></span>
<span class="line">non aquilae, non signa viris, non consulis altum</span><span class="linebreak"></span>
<span class="line">imperium, non subnixae lictore secures.</span><span class="linebreak"></span>
<span class="line">trunca atque aegra metu, ceu magna elisa ruina,</span><span class="linebreak"></span>
<span class="line">corpora debilibus nituntur sistere membris.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>clamor saepe repens et saepe silentia fixis</span><span class="linebreak"></span>
<span class="line">in tellurem oculis; nudae plerisque sinistrae</span><span class="linebreak"></span>
<span class="line">detrito clipeo; desunt pugnacibus enses;</span><span class="linebreak"></span>
<span class="line">saucius omnis eques; galeis carpsere superbum</span><span class="linebreak"></span>
<span class="line">cristarum decus et damnarunt Martis honores.</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>at multa thorax perfossus cuspide, et haerens</span><span class="linebreak"></span>
<span class="line">loricae interdum Maurusia pendet harundo.</span><span class="linebreak"></span>
<span class="line">interdum maesto socios clamore requirunt.</span><span class="linebreak"></span>
</p></section><notes></notes></section>