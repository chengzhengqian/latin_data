<section class="div1 language" lang="la"><header><hgroup><h1>Silius Italicus</h1></hgroup></header><section class="div2"><p class="lineGroup">
<span class="line">“sanguine Poenorum, iuvenis, tam tristia dicta</span><span class="linebreak"></span>
<span class="line">sunt abolenda tibi. patiarne ante ora manusque</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>civem deleri nostras? aut vincere Poenum,</span><span class="linebreak"></span>
<span class="line">me spectante, sinam? non aequavisse minorem</span><span class="linebreak"></span>
<span class="line">solventur culpa, si sunt mihi talia cordi?</span><span class="linebreak"></span>
<span class="line">iamque hoc, ne dubites, longaevi, nate, parentis</span><span class="linebreak"></span>
<span class="line">accipe et aeterno fixum sub pectore serva:</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>succensere nefas patriae; nec foedior ulla</span><span class="linebreak"></span>
<span class="line">culpa sub extremas fertur mortalibus umbras.</span><span class="linebreak"></span>
<span class="line">sic docuere senes. quantus qualisque fuisti,</span><span class="linebreak"></span>
<span class="line">cum pulsus lare et extorris Capitolia curru</span><span class="linebreak"></span>
<span class="line">intrares exul! tibi corpora caesa, Camille,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>damnata quot sunt dextra! pacata fuissent</span><span class="linebreak"></span>
<span class="line">ni consulta viro mensque impenetrabilis irae,</span><span class="linebreak"></span>
<span class="line">mutassentque solum sceptris Aeneia regna,</span><span class="linebreak"></span>
<span class="line">nullaque nunc stares terrarum vertice, Roma.</span><span class="linebreak"></span>
<span class="line">pone iras, o nate, meas. socia arma feramus</span><span class="linebreak"></span>
<span class="line">et celeremus opem.” iamque intermixta sonabant</span><span class="linebreak"></span>
<span class="line"><span class="br"></span><span class="lineNumber">566</span><span class="br"></span>classica, procursusque viros colliserat acer.</span><span class="linebreak"></span></p>
<p class="lineGroup"><span class="line indent1">Primus claustra manu portae dictator et altos</span><span class="linebreak"></span>
<span class="line">disiecit postes rupitque in proelia cursum.</span><span class="linebreak"></span>
<span class="line">non graviore movent venti certamina mole</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>Odrysius Boreas et Syrtim tollere pollens</span><span class="linebreak"></span>
<span class="line">Africus: obnixi cum bella furentia torquent,</span><span class="linebreak"></span>
<span class="line">distraxere fretum ac diversa ad litora volvunt</span><span class="linebreak"></span>
<span class="line">aequor quisque suum; sequitur stridente procella</span><span class="linebreak"></span>
<span class="line">nunc huc, nunc illuc, raptum mare et intonat undis.</span><span class="linebreak"></span>
</p></section><notes></notes></section>