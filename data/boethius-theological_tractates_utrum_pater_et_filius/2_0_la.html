<section class="div1 language" lang="la"><header><hgroup><h1>Boethius</h1></hgroup></header><p class="noindent">
substantia praedicentur, quod quaecumque hoc modo dicuntur, de singulis in unum collectis tribus singulariter praedicabuntur. Hoc modo si dicimus: <span class="br"></span><span class="lineNumber">20</span><span class="br"></span> “Pater deus est, filius deus est, spiritus sanctus deus est,” pater filius ac spiritus sanctus unus deus. Si igitur eorum una deitas una substantia est, licet dei nomen de divinitate substantialiter praedicari.</p>
<p>Ita pater veritas est, filius veritas est, spiritus <span class="br"></span><span class="lineNumber">25</span><span class="br"></span> sanctus veritas est; pater filius et spiritus sanctus non tres veritates sed una veritas est. Si igitur una in his substantia una est veritas, necesse est veritatem substantialiter praedicari. De bonitate de incommutabilitate de iustitia de omnipotentia ac de ceteris <span class="br"></span><span class="lineNumber">30</span><span class="br"></span> omnibus quae tam de singulis quam de omnibus singulariter praedicamus manifestum est substantialiter dici. Unde apparet ea quae cum in singulis separatim dici convenit nec tamen in omnibus dici queunt, non substantialiter praedicari sed alio modo; <span class="br"></span><span class="lineNumber">35</span><span class="br"></span> qui vero iste sit, posterius quaeram. Nam qui pater est, hoc vocabulum non transmittit ad filium neque ad spiritum sanctum. Quo fit ut non sit substantiale nomen hoc inditum; nam si substantiale esset, ut deus ut veritas ut iustitia ut ipsa quoque substantia, <span class="br"></span><span class="lineNumber">40</span><span class="br"></span> de ceteris diceretur.</p>
<p>Item filius solus hoc recipit nomen neque cum aliis iungit sicut in deo, sicut in veritate, sicut in ceteris quae superius dixi. Spiritus quoque non est idem qui pater ac filius. Ex his igitur intellegimus <span class="br"></span><span class="lineNumber">45</span><span class="br"></span> patrem ac filium ac spiritum sanctum non de ipsa divinitate substantialiter dici sed alio quodam modo;


</p><notes></notes></section>