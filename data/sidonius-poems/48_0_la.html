<section class="div1 language" lang="la"><header><hgroup><h1>The Poems of Sidonius</h1></hgroup></header><section class="div2">
<span class="line">montes turba petit, trabibus quae clausa relictis</span><span class="linebreak"></span>
<span class="line">praedae praeda fuit; tum concitus agmine toto</span><span class="linebreak"></span>
<span class="line">in pugnam pirata coit: pars lintre cavata</span><span class="linebreak"></span>
<span class="line">iam dociles exponit equos, pars ferrea texta</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>concolor induitur, teretes pars explicat arcus</span><span class="linebreak"></span>
<span class="line">spiculaque infusum ferro latura venenum,</span><span class="linebreak"></span>
<span class="line">quae feriant bis missa semel. iam textilis anguis</span><span class="linebreak"></span>
<span class="line">discurrit per utramque aciem, cui guttur adactis</span><span class="linebreak"></span>
<span class="line">turgescit zephyris; patulo mentitur hiatu</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>iratam pictura famem, pannoque furorem</span><span class="linebreak"></span>
<span class="line">aura facit quotiens crassatur vertile tergum</span><span class="linebreak"></span>
<span class="line">flatibus et nimium iam non capit alvus inane.</span><span class="linebreak"></span>
<span class="line">at tuba terrisono strepuit grave rauca fragore,</span><span class="linebreak"></span>
<span class="line">responsat clamor lituis, virtusque repente</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>ignavis vel parva furit. cadit undique ferrum,</span><span class="linebreak"></span>
<span class="line">hinc tamen in iugulos: hunc torta falarica iactu</span><span class="linebreak"></span>
<span class="line">proterit, ad mortem vix cessatura secundam;</span><span class="linebreak"></span>
<span class="line">hunc conti rotat ictus; equo ruit aclyde fossus</span><span class="linebreak"></span>
<span class="line">ille veruque alius; iacet hic simul alite telo,</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>absentem passus dextram; pars poplite secto</span><span class="linebreak"></span>
<span class="line">mortis ad invidiam vivit, partemque cerebri</span><span class="linebreak"></span>
<span class="line">hic galeae cum parte rapit, fortique lacerto</span><span class="linebreak"></span>
</section><notes><section class="footnotes"><ul><li class="note text" id="note_LCL296_96_412"><sup class="lineRef">412</sup>proterit <span class="italic">Luetjohann</span>: pr(a)eterit.</li></ul></section></notes></section>