<section class="div1 language" lang="la"><header><hgroup><h1>The Poems of Sidonius</h1></hgroup></header><section class="div2">
<span class="line">quique etiam iustos ad tempus surgere tecum</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>iussisti cineres, cum tectis tempore longo</span><span class="linebreak"></span>
<span class="line">inrupit festina salus infusaque raptim</span><span class="linebreak"></span>
<span class="line">excussit tumulis solidatas vita favillas:</span><span class="linebreak"></span>
<span class="line">da Faustum laudare tuum, da solvere grates,</span><span class="linebreak"></span>
<span class="line">quas et post debere iuvat. te, magne sacerdos,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>barbitus hic noster plectro licet impare cantat.</span><span class="linebreak"></span>
<span class="line indent1">Haec igitur prima est vel causa vel actio laudum,</span><span class="linebreak"></span>
<span class="line">quod mihi germani, dum lubrica volvitur aetas,</span><span class="linebreak"></span>
<span class="line">servatus tecum domini per dona probatur</span><span class="linebreak"></span>
<span class="line">nec fama titubante pudor; te respicit istud</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>quantumcumque bonum; merces debebitur illi,</span><span class="linebreak"></span>
<span class="line">ille tibi. sit laus, si labi noluit, eius;</span><span class="linebreak"></span>
<span class="line">nam quod nec potuit, totum ad te iure redundat.</span><span class="linebreak"></span>
<span class="line">praeterea quod me pridem Reios veniente,</span><span class="linebreak"></span>
<span class="line">cum Procyon fureret, cum solis torridus ignis</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>flexilibus rimis sitientes scriberet agros,</span><span class="linebreak"></span>
<span class="line">hospite te nostros excepit protinus aestus</span><span class="linebreak"></span>
<span class="line">pax, domus, umbra, latex, benedictio, mensa, cubile.</span><span class="linebreak"></span>
<span class="line">omnibus attamen his sat praestat quod voluisti</span><span class="linebreak"></span>
<span class="line">ut sanctae matris sanctum quoque limen adirem.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>derigui, fateor, mihi conscius atque repente</span><span class="linebreak"></span>
<span class="line">tinxit adorantem pavido reverentia vultum;</span><span class="linebreak"></span>
<span class="line">nec secus intremui quam si me forte Rebeccae</span><span class="linebreak"></span>
<span class="line">Israel aut Samuel crinitus duceret Annae.</span><span class="linebreak"></span>
</section><notes></notes></section>