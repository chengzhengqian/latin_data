<section class="div1 language" lang="la"><header><hgroup><h1>The Poems of Sidonius</h1></hgroup></header><section class="div2">
<span class="line">Augustus potuit: rigidum septemplicis Histri</span><span class="linebreak"></span>
<span class="line">agmen in arma rapis. nam quidquid languidus axis</span><span class="linebreak"></span>
<span class="line">cardine Sithonio sub Parrhase parturit Vrsa,</span><span class="linebreak"></span>
<span class="line">hoc totum tua signa pavet; Bastarna, Suebus,</span><span class="linebreak"></span>
<span class="line">Pannonius, Neurus, Chunus, Geta, Dacus, Halanus,</span><span class="linebreak"></span>
<span class="line"><span class="br"></span><span class="lineNumber">476</span><span class="br"></span>Bellonotus, Rugus, Burgundio, Vesus, Alites,</span><span class="linebreak"></span>
<span class="line">Bisalta, Ostrogothus, Procrustes, Sarmata, Moschus</span><span class="linebreak"></span>
<span class="line">post aquilas venere tuas; tibi militat omnis</span><span class="linebreak"></span>
<span class="line">Caucasus et Scythicae potor Tanaiticus undae.</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>quid faciat fortuna viri? quascumque minatur,</span><span class="linebreak"></span>
<span class="line">has tremuit iam Roma manus; modo principe sub te</span><span class="linebreak"></span>
<span class="line">ne metuat prope parva putat, nisi serviat illi</span><span class="linebreak"></span>
<span class="line">quod timuit regnante alio.</span><span class="linebreak"></span>
<span class="line indent9">Iam castra movebas</span><span class="linebreak"></span>
<span class="line">et te diversis stipabant milia signis;</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>obsequium gens una negat, quae nuper ab Histro</span><span class="linebreak"></span>
<span class="line">rettulit indomitum solito truculentior agmen</span><span class="linebreak"></span>
<span class="line">quod dominis per bella caret, populoque superbo</span><span class="linebreak"></span>
<span class="line">Tuldila plectendas in proelia suggerit iras.</span><span class="linebreak"></span>
<span class="line">hic tu vix armis positis iterum arma retractas:</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Bistonides veluti Ciconum cum forte pruinas</span><span class="linebreak"></span>
<span class="line">Ogygiis complent thiasis, seu Strymonos arvis</span><span class="linebreak"></span>
<span class="line">seu se per Rhodopen seu qua nimbosus in aequor</span><span class="linebreak"></span>
<span class="line">volvit Hyperboreis in cautibus Hismarus Hebrum</span><span class="linebreak"></span>
<span class="line">dat somno vaga turba, simul lassata quiescunt</span><span class="linebreak"></span>
</section><notes></notes></section>