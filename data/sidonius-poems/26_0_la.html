<section class="div1 language" lang="la"><header><hgroup><h1>The Poems of Sidonius</h1></hgroup></header><section class="div2">
<span class="line">lassatum foveat rivis rivalibus hostem:</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>quantumvis repetam veteris conubia saecli,</span><span class="linebreak"></span>
<span class="line">transcendunt hic heroas, heroidas illa.</span><span class="linebreak"></span>
<span class="line">hos thalamos, Ricimer, Virtus tibi pronuba poscit</span><span class="linebreak"></span>
<span class="line">atque Dionaeam dat Martia laurea myrtum.</span><span class="linebreak"></span>
<span class="line">ergo age, trade virum non otia pigra foventem</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>deliciisque gravem, sed quem modo nauticus urit</span><span class="linebreak"></span>
<span class="line">aestus Abydenique sinus et Sestias ora</span><span class="linebreak"></span>
<span class="line">Hellespontiacis circumclamata procellis;</span><span class="linebreak"></span>
<span class="line">quas pelagi fauces non sic tenuisse vel illum</span><span class="linebreak"></span>
<span class="line">crediderim cui ruptus Athos, cui remige Medo</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>turgida silvosam currebant vela per Alpem;</span><span class="linebreak"></span>
<span class="line">nec Lucullanis sic haec freta cincta carinis,</span><span class="linebreak"></span>
<span class="line">segnis ad insignem sedit cum Cyzicon hostis,</span><span class="linebreak"></span>
<span class="line">qui cogente fame cognata cadavera mandens</span><span class="linebreak"></span>
<span class="line">vixit morte sua. sed quid mea vota retardo?</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>trade magis.”</span><span class="linebreak"></span>
<span class="line indent6">Tum pauca refert Tithonia coniunx:</span><span class="linebreak"></span>
<span class="line">“duc age, sancta parens, quamquam mihi maximus</span><span class="linebreak"></span>
<span class="line indent2">usus</span><span class="linebreak"></span>
<span class="line">invicti summique ducis, dum mitior exstes</span><span class="linebreak"></span>
<span class="line">et non disiunctas melius moderemur habenas.</span><span class="linebreak"></span>
<span class="line">nam si forte placet veterum meminisse laborum,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>et qui pro patria vestri pugnaret Iuli,</span><span class="linebreak"></span>
<span class="line">ut nil plus dicam, prior hinc ego Memnona misi.”</span><span class="linebreak"></span>
<span class="line indent1">Finierant; geminas iunxit Concordia partes,</span><span class="linebreak"></span>
<span class="line">electo tandem potitur quod principe Roma.</span><span class="linebreak"></span>
</section><notes></notes></section>