<section class="div1 language" lang="la"><header><hgroup><h1>The Poems of Sidonius</h1></hgroup></header><section class="div2">
<span class="line">disicit ancipiti miserabile sinciput ense.</span><span class="linebreak"></span>
<span class="line">ut primum versis dat tergum Vandalus armis,</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>succedit caedes pugnae: discrimine nullo</span><span class="linebreak"></span>
<span class="line">sternuntur passim campis, et fortia quaeque</span><span class="linebreak"></span>
<span class="line">fecit iners. trepidante fuga mare pallidus intrat</span><span class="linebreak"></span>
<span class="line">et naves pertransit eques, turpique natatu</span><span class="linebreak"></span>
<span class="line">de pelago ad cymbam rediit. sic tertia Pyrrhi</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>quondam pugna fuit: caesis cum milibus illum</span><span class="linebreak"></span>
<span class="line">Dentatus premeret, lacerae vix fragmina classis</span><span class="linebreak"></span>
<span class="line">traxit in Epirum qui Chaonas atque Molossos,</span><span class="linebreak"></span>
<span class="line">qui Thracum Macetumque manus per litora vestra</span><span class="linebreak"></span>
<span class="line">sparserat et cuius vires Oenotria pallens</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>ipsaque, quae petiit, trepidaverat uncta Tarentus.</span><span class="linebreak"></span>
<span class="line">hostibus expulsis campum, qui maximus exstat,</span><span class="linebreak"></span>
<span class="line">iam lustrare vacat; videas hic strage sub illa</span><span class="linebreak"></span>
<span class="line">utrorumque animos: nullus non pectore caesus,</span><span class="linebreak"></span>
<span class="line">quisquis vester erat; nullus non terga foratus,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>illorum quisquis. clamant hoc vulnera primi</span><span class="linebreak"></span>
<span class="line">praedonum tum forte ducis, cui regis avari</span><span class="linebreak"></span>
<span class="line">narratur nupsisse soror, qui pulvere caeco</span><span class="linebreak"></span>
<span class="line">clausus et elisus pilis vestigia turpis</span><span class="linebreak"></span>
<span class="line">gestat adhuc probrosa fugae. sic agmina vestra</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>cum spoliis campum retinent et Marte fruuntur.</span><span class="linebreak"></span>
<span class="line indent1">Interea duplici texis dum litore classem</span><span class="linebreak"></span>
<span class="line">inferno superoque mari, cadit omnis in aequor</span><span class="linebreak"></span>
<span class="line">silva tibi nimiumque diu per utrumque recisus,</span><span class="linebreak"></span>
<span class="line">Appennine, latus, navali qui arbore dives</span><span class="linebreak"></span>
<span class="line">non minus in pelagus nemorum quam mittis aquarum.</span><span class="linebreak"></span>
</section><notes><section class="footnotes"><ul><li class="note text" id="note_LCL296_98_444"><sup class="lineRef">444</sup>navali qui <span class="italic">Mohr</span>: navalique.</li></ul></section></notes></section>