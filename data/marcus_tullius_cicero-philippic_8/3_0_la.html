<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Quam ut milites fiant sine vi, sine multa, studio, voluntate?
Quam ut pecunias in rem publicam polliceantur?
Si enim belli nomen tolletur, municipiorum studia tollentur;
consensus populi Romani, qui iam descendit in causam,
<span class="br"></span><span class="lineNumber">5</span><span class="br"></span>si nos languescimus, debilitetur necesse est. Sed quid
plura? D. Brutus oppugnatur: non est bellum. Mutina obsidetur:
ne hoc quidem bellum est. Gallia vastatur: quae
pax potest esse certior? Illud vero quis potest bellum esse
dicere quo consulem, fortissimum virum, cum exercitu
misimus? Qui, cum esset infirmus ex gravi diuturnoque
morbo, nullam sibi putavit excusationem esse oportere,
cum ad rei publicae praesidium vocaretur. C. quidem Caesar
non exspectavit vestra decreta, praesertim cum illud
esset aetatis: bellum contra Antonium sua sponte suscepit.
Decernendi enim tempus nondum erat; bellum autem gerendi
tempus si praetermisisset, videbat re publica oppressa
<span class="br"></span><span class="lineNumber">6</span><span class="br"></span>nihil posse decerni. Ergo illi nunc et eorum exercitus in
pace versantur. Non est hostis is cuius praesidium Claterna
deiecit Hirtius; non est hostis qui consuli armatus obsistit,
designatum consulem oppugnat, nec illa hostilia verba nec
bellica quae paulo ante ex collegae litteris Pansa recitavit:
“Deieci praesidium; Claterna potitus sum; fugati equites;
proelium commissum; occisi aliquot.” Quae pax potest
esse maior? Dilectus tota Italia decreti sublatis vacationibus;
saga cras sumentur; consul se cum praesidio descensurum
esse dixit.</p>
</section><notes></notes></section>