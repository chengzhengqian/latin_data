<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">starent Arcadiae, starent Lacedaemonis arces;</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>non mare fumasset geminum flagrante Corintho</span><span class="linebreak"></span>
<span class="line">nec fera Cecropiae traxissent vincula matres.</span><span class="linebreak"></span>
<span class="line">illa dies potuit nostris imponere finem</span><span class="linebreak"></span>
<span class="line">cladibus et sceleris causas auferre futuri.</span><span class="linebreak"></span>
<span class="line">invida pro quantum rapuit Fortuna triumphum!</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>inter equos interque tubas mandata feruntur</span><span class="linebreak"></span>
<span class="line">regia et armati veniunt ductoris ad aures.</span><span class="linebreak"></span></p>
<p class="lineGroup"><span class="line indent1">Obstupuit; simul ira virum, simul obruit ingens</span><span class="linebreak"></span>
<span class="line">maeror et ignavo tantum licuisse nocenti</span><span class="linebreak"></span>
<span class="line">miratur. dubios anceps sententia volvit</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>eventus: peragat pugnas an fortia coepta</span><span class="linebreak"></span>
<span class="line">deserat? Illyricis ardet succurrere damnis;</span><span class="linebreak"></span>
<span class="line">praeceptis obstare timet. reverentia frangit</span><span class="linebreak"></span>
<span class="line">virtutis stimulos: hinc publica commoda suadent,</span><span class="linebreak"></span>
<span class="line">hinc metus invidiae. tandem indignatus ad astra</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>extollit palmas et ab imo pectore fatur:</span><span class="linebreak"></span></p>
<p class="lineGroup"><span class="line indent1">“Numina Romanis necdum satiata ruinis,</span><span class="linebreak"></span>
<span class="line">si iuvat imperium penitus de stirpe revelli,</span><span class="linebreak"></span>
<span class="line">uno si placuit deleri saecula lapsu,</span><span class="linebreak"></span>
<span class="line">si piget humani generis, prorumpat in arva</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>libertas effrena maris vel limite iusto</span><span class="linebreak"></span>
<span class="line">devius errantes Phaëthon confundat habenas.</span><span class="linebreak"></span>
<span class="line">cur per Rufinum geritur? procumbere mundum</span><span class="linebreak"></span>
<span class="line">hoc auctore pudet. mediis revocamur ab armis</span><span class="linebreak"></span>
<span class="line">(pro dolor!) et strictos deponere cogimur enses.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>vos, arsurae urbes perituraque moenia, testor:</span><span class="linebreak"></span>
<span class="line">cedo equidem et miserum permitto casibus orbem</span><span class="linebreak"></span>
<span class="line">flectite signa, duces. redeat iam miles Eous.</span><span class="linebreak"></span>
</p></section><notes></notes></section>