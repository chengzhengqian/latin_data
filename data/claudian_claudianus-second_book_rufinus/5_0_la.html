<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">agmina privatis ibant famulantia signis;</span><span class="linebreak"></span>
<span class="line">ipse inter medios, ne qua de parte relinquat</span><span class="linebreak"></span>
<span class="line">barbariem, revocat fulvas in pectora pelles</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>frenaque et inmanes pharetras arcusque sonoros</span><span class="linebreak"></span>
<span class="line">adsimulat mentemque palam proclamat amictu,</span><span class="linebreak"></span>
<span class="line">nec pudet Ausonios currus et iura regentem</span><span class="linebreak"></span>
<span class="line">sumere deformes ritus vestemque Getarum;</span><span class="linebreak"></span>
<span class="line">insignemque habitum Latii mutare coactae</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>maerent captivae pellito iudice leges.</span><span class="linebreak"></span></p>
<p class="lineGroup"><span class="line indent1">Quis populi tum vultus erat! quae murmura furtim!</span><span class="linebreak"></span>
<span class="line">(nam miseris ne flere quidem aut lenire dolorem</span><span class="linebreak"></span>
<span class="line">colloquiis impune licet): “quonam usque feremus</span><span class="linebreak"></span>
<span class="line">exitiale iugum? durae quis terminus umquam</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>sortis erit? quis nos funesto turbine rerum</span><span class="linebreak"></span>
<span class="line">aut tantis solvet lacrimis, quos barbarus illinc,</span><span class="linebreak"></span>
<span class="line">hinc Rufinus agit, quibus arva fretumque negatur?</span><span class="linebreak"></span>
<span class="line">magna quidem per rura lues, sed maior oberrat</span><span class="linebreak"></span>
<span class="line">intra tecta timor. tandem succurre ruenti</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>heu patriae, Stilicho! dilecta hic pignora certe,</span><span class="linebreak"></span>
<span class="line">hic domus, hic thalamis primum genialibus omen,</span><span class="linebreak"></span>
<span class="line">hic tibi felices erexit regia taedas.</span><span class="linebreak"></span>
<span class="line">vel solus sperate veni. te proelia viso</span><span class="linebreak"></span>
<span class="line">languescent avidique cadet dementia monstri.”</span><span class="linebreak"></span></p>
<p class="lineGroup"><span class="line indent1"><span class="br"></span><span class="lineNumber">100</span><span class="br"></span>Talibus urgetur discors Aurora procellis.</span><span class="linebreak"></span>
<span class="line">at Stilicho, Zephyris cum primum bruma remitti</span><span class="linebreak"></span>
<span class="line">et iuga diffusis nudari coepta pruinis,</span><span class="linebreak"></span>
<span class="line">partibus Italiae tuta sub pace relictis</span><span class="linebreak"></span>
<span class="line">utraque castra movens Phoebi properabat ad ortus,</span><span class="linebreak"></span>
</p></section><notes></notes></section>