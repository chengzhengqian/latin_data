<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">tu mihi dux semper, Stilicho, nostramque vel absens</span><span class="linebreak"></span>
<span class="line indent1"><span class="br"></span><span class="lineNumber">276</span><span class="br"></span>experiere fidem. dabitur tibi debita pridem</span><span class="linebreak"></span>
<span class="line">victima: promissis longe placabere sacris.”</span><span class="linebreak"></span>
<span class="line indent1">Tristior Haemoniis miles digressus ab oris</span><span class="linebreak"></span>
<span class="line">tangebat Macetum fines murosque subibat,</span><span class="linebreak"></span>
<span class="line indent1"><span class="br"></span><span class="lineNumber">280</span><span class="br"></span>Thessalonica, tuos. sensu dolor haeret in alto</span><span class="linebreak"></span>
<span class="line">abditus et tacitas vindictae praestruit iras,</span><span class="linebreak"></span>
<span class="line">spectaturque favens odiis locus aptaque leto</span><span class="linebreak"></span>
<span class="line">tempora. nec quisquam tanta de pube repertus,</span><span class="linebreak"></span>
<span class="line">proderet incautis qui corda minantia verbis.</span><span class="linebreak"></span>
<span class="line indent1"><span class="br"></span><span class="lineNumber">285</span><span class="br"></span>quae non posteritas, quae non mirabitur aetas</span><span class="linebreak"></span>
<span class="line">tanti consilium vulgi potuisse taceri</span><span class="linebreak"></span>
<span class="line">aut facinus tam grande tegi mentisque calorem</span><span class="linebreak"></span>
<span class="line">non sermone viae, non inter pocula rumpi?</span><span class="linebreak"></span>
<span class="line">aequalis tantam tenuit constantia turbam</span><span class="linebreak"></span>
<span class="line indent1"><span class="br"></span><span class="lineNumber">290</span><span class="br"></span>et fuit arcanum populo. percurritur Haemus,</span><span class="linebreak"></span>
<span class="line">deseritur Rhodope Thracumque per ardua tendunt,</span><span class="linebreak"></span>
<span class="line">donec ad Herculei perventum nominis urbem.</span><span class="linebreak"></span>
<span class="line indent1">Ut cessisse ducem, propius venisse cohortes</span><span class="linebreak"></span>
<span class="line">cognita Rufino, magna cervice triumphat</span><span class="linebreak"></span>
<span class="line indent1"><span class="br"></span><span class="lineNumber">295</span><span class="br"></span>omnia tuta ratus sceptrumque capessere fervet</span><span class="linebreak"></span>
<span class="line">et coniuratos hortatur voce clientes:</span><span class="linebreak"></span>
<span class="line">“vicimus, expulimus, facilis iam copia regni.</span><span class="linebreak"></span>
<span class="line">nullus ab hoste timor. quis enim, quem poscere solum</span><span class="linebreak"></span>
<span class="line">horruit, hunc tanto munitum milite vincat?</span><span class="linebreak"></span>
<span class="line">quis ferat armatum, quem non superavit inermem?</span><span class="linebreak"></span>
<span class="line indent1"><span class="br"></span><span class="lineNumber">301</span><span class="br"></span>i nunc, exitium nobis meditare remotus</span><span class="linebreak"></span>
</p>
</section><notes></notes></section>