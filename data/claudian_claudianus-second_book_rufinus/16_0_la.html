<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">sperasti famulas imponere posse catenas?</span><span class="linebreak"></span>
<span class="line">unde redi nescis? patiarne audire satelles,</span><span class="linebreak"></span>
<span class="line">qui leges aliis libertatemque reduxi?</span><span class="linebreak"></span>
<span class="line">bis domitum civile nefas, bis rupimus Alpes.</span><span class="linebreak"></span>
<span class="line indent1"><span class="br"></span><span class="lineNumber">390</span><span class="br"></span>tot nos bella docent nulli servire tyranno.”</span><span class="linebreak"></span>
<span class="line indent1">Deriguit. spes nulla fugae; seges undique ferri</span><span class="linebreak"></span>
<span class="line">circumfusa micat; dextra laevaque revinctus</span><span class="linebreak"></span>
<span class="line">haesit et ensiferae stupuit mucrone coronae,</span><span class="linebreak"></span>
<span class="line">ut fera, quae nuper montes amisit avitos</span><span class="linebreak"></span>
<span class="line indent1"><span class="br"></span><span class="lineNumber">395</span><span class="br"></span>altorumque exul nemorum damnatur harenae</span><span class="linebreak"></span>
<span class="line">muneribus, commota ruit; vir murmure contra</span><span class="linebreak"></span>
<span class="line">hortatur nixusque genu venabula tendit;</span><span class="linebreak"></span>
<span class="line">illa pavet strepitus cuneosque erecta theatri</span><span class="linebreak"></span>
<span class="line">respicit et tanti miratur sibila vulgi.</span><span class="linebreak"></span>
<span class="line indent2"><span class="br"></span><span class="lineNumber">400</span><span class="br"></span>Unus per medios audendi pronior ense</span><span class="linebreak"></span>
<span class="line">prosilit exerto dictisque et vulnere torvus</span><span class="linebreak"></span>
<span class="line">impetit: “hac Stilicho, quem iactas pellere, dextra</span><span class="linebreak"></span>
<span class="line">te ferit; hoc absens invadit viscera ferro.”</span><span class="linebreak"></span>
<span class="line">sic fatur meritoque latus transverberat ictu.</span><span class="linebreak"></span>
<span class="line indent2"><span class="br"></span><span class="lineNumber">405</span><span class="br"></span>Felix illa manus, talem quae prima cruorem</span><span class="linebreak"></span>
<span class="line">hauserit et fessi poenam libaverit orbis!</span><span class="linebreak"></span>
<span class="line">mox omnes laniant hastis artusque trementes</span><span class="linebreak"></span>
<span class="line">dilacerant; uno tot corpore tela tepescunt</span><span class="linebreak"></span>
<span class="line">et non infecto puduit mucrone reverti.</span><span class="linebreak"></span>
</p>
</section><notes></notes></section>