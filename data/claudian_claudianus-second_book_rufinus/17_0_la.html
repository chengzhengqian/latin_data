<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">410</span><span class="br"></span>hi vultus avidos et adhuc spirantia vellunt</span><span class="linebreak"></span>
<span class="line">lumina, truncatos alii rapuere lacertos.</span><span class="linebreak"></span>
<span class="line">amputat ille pedes, umerum quatit ille solutis</span><span class="linebreak"></span>
<span class="line">nexibus; hic fracti reserat curvamina dorsi;</span><span class="linebreak"></span>
<span class="line">hic iecur, hic cordis fibras, hic pandit anhelas</span><span class="linebreak"></span>
<span class="line indent1"><span class="br"></span><span class="lineNumber">415</span><span class="br"></span>pulmonis latebras. spatium non invenit ira</span><span class="linebreak"></span>
<span class="line">nec locus est odiis. consumpto funere vix tum</span><span class="linebreak"></span>
<span class="line">deseritur sparsumque perit per tela cadaver.</span><span class="linebreak"></span>
<span class="line">sic mons Aonius rubuit, cum Penthea ferrent</span><span class="linebreak"></span>
<span class="line">Maenades aut subito mutatum Actaeona cornu</span><span class="linebreak"></span>
<span class="line indent1"><span class="br"></span><span class="lineNumber">420</span><span class="br"></span>traderet insanis Latonia visa Molossis.</span><span class="linebreak"></span>
<span class="line">criminibusne tuis credis, Fortuna, mederi</span><span class="linebreak"></span>
<span class="line">et male donatum certas aequare favorem</span><span class="linebreak"></span>
<span class="line">suppliciis? una tot milia morte rependis?</span><span class="linebreak"></span>
<span class="line">eversis agedum Rufinum divide terris.</span><span class="linebreak"></span>
<span class="line indent1"><span class="br"></span><span class="lineNumber">425</span><span class="br"></span>da caput Odrysiis, truncum mereantur Achivi.</span><span class="linebreak"></span>
<span class="line">quid reliquis dabitur? nec singula membra peremptis</span><span class="linebreak"></span>
<span class="line">sufficiunt populis.</span><span class="linebreak"></span>
<span class="line indent5">Vacuo plebs undique muro</span><span class="linebreak"></span>
<span class="line">iam secura fluit; senibus non obstitit aetas</span><span class="linebreak"></span>
<span class="line">virginibusve pudor; viduae, quibus ille maritos</span><span class="linebreak"></span>
<span class="line indent1"><span class="br"></span><span class="lineNumber">430</span><span class="br"></span>abstulit, orbataeque ruunt ad gaudia matres</span><span class="linebreak"></span>
<span class="line">insultantque alacres. laceros iuvat ire per artus</span><span class="linebreak"></span>
<span class="line">pressaque calcato vestigia sanguine tingui.</span><span class="linebreak"></span>
<span class="line">nec minus adsiduis flagrant elidere saxis</span><span class="linebreak"></span>
<span class="line">prodigiale caput, quod iam de cuspide summa</span><span class="linebreak"></span>
</p>
</section><notes></notes></section>