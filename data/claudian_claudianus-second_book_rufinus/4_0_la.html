<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">50</span><span class="br"></span>imperium tanto quaesitum sanguine, tanto</span><span class="linebreak"></span>
<span class="line">servatum, quod mille ducum peperere labores,</span><span class="linebreak"></span>
<span class="line">quod tantis Romana manus contexuit annis,</span><span class="linebreak"></span>
<span class="line">proditor unus iners angusto tempore vertit.</span><span class="linebreak"></span></p>
<p class="lineGroup"><span class="line indent1">Urbs etiam, magnae quae ducitur aemula Romae</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>et Calchedonias contra despectat harenas,</span><span class="linebreak"></span>
<span class="line">iam non finitimo Martis terrore movetur,</span><span class="linebreak"></span>
<span class="line">sed propius lucere faces et rauca sonare</span><span class="linebreak"></span>
<span class="line">cornua vibratisque peti fastigia telis</span><span class="linebreak"></span>
<span class="line">adspicit. hi vigili muros statione tueri,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>hi iunctis properant portus munire carinis.</span><span class="linebreak"></span>
<span class="line">obsessa tamen ille ferus laetatur in urbe</span><span class="linebreak"></span>
<span class="line">exultatque malis summaeque ex culmine turris</span><span class="linebreak"></span>
<span class="line">impia vicini cernit spectacula campi:</span><span class="linebreak"></span>
<span class="line">vinetas ire nurus, nunc in vada proxima mergi</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>seminecem, hunc subito percussum vulnere labi</span><span class="linebreak"></span>
<span class="line">dum fugit, hunc animam portis efflare sub ipsis;</span><span class="linebreak"></span>
<span class="line">nec canos prodesse seni puerique cruore</span><span class="linebreak"></span>
<span class="line">maternos undare sinus. inmensa voluptas</span><span class="linebreak"></span>
<span class="line">et risus plerumque subit; dolor afficit unus,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>quod feriat non ipse manu. videt omnia late</span><span class="linebreak"></span>
<span class="line">exceptis incensa suis et crimine tanto</span><span class="linebreak"></span>
<span class="line">luxuriat carumque sibi non abnuit hostem;</span><span class="linebreak"></span>
<span class="line">iactabatque ultro, quod soli castra paterent</span><span class="linebreak"></span>
<span class="line">sermonumque foret vicibus permissa potestas.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>egregii quotiens exisset foederis auctor,</span><span class="linebreak"></span>
<span class="line">stipatur sociis, circumque armata clientum</span><span class="linebreak"></span>
</p></section><notes></notes></section>