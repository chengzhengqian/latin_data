<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">rimosam patriam dilectaque pumicis antra</span><span class="linebreak"></span>
<span class="line indent1"><span class="br"></span><span class="lineNumber">465</span><span class="br"></span>defendunt pronoque favos examine velant.</span><span class="linebreak"></span>
<span class="line indent1">Est locus infaustis quo conciliantur in unum</span><span class="linebreak"></span>
<span class="line">Cocytos Phlegethonque vadis; inamoenus uterque</span><span class="linebreak"></span>
<span class="line">alveus; hic volvit lacrimas, hic igne redundat.</span><span class="linebreak"></span>
<span class="line">turris per geminos, flammis vicinior, amnes</span><span class="linebreak"></span>
<span class="line indent1"><span class="br"></span><span class="lineNumber">470</span><span class="br"></span>porrigitur solidoque rigens adamante sinistrum</span><span class="linebreak"></span>
<span class="line">proluit igne latus; dextro Cocytia findit</span><span class="linebreak"></span>
<span class="line">aequora triste gemens et fletu concita plangit.</span><span class="linebreak"></span>
<span class="line">huc post emeritam mortalia saecula vitam</span><span class="linebreak"></span>
<span class="line">deveniunt. ibi nulla manent discrimina fati,</span><span class="linebreak"></span>
<span class="line indent1"><span class="br"></span><span class="lineNumber">475</span><span class="br"></span>nullus honos vanoque exutum nomine regem</span><span class="linebreak"></span>
<span class="line">proturbat plebeius egens. quaesitor in alto</span><span class="linebreak"></span>
<span class="line">conspicuus solio pertemptat crimina Minos</span><span class="linebreak"></span>
<span class="line">et iustis dirimit sontes. quos nolle fateri</span><span class="linebreak"></span>
<span class="line">viderit, ad rigidi transmittit verbera fratris.</span><span class="linebreak"></span>
<span class="line">nam iuxta Rhadamanthys agit. cum gesta superni</span><span class="linebreak"></span>
<span class="line indent1"><span class="br"></span><span class="lineNumber">481</span><span class="br"></span>curriculi totosque diu perspexerit actus,</span><span class="linebreak"></span>
<span class="line">exaequat damnum meritis et muta ferarum</span><span class="linebreak"></span>
<span class="line">cogit vincla pati. truculentos ingerit ursis</span><span class="linebreak"></span>
<span class="line">praedonesque lupis; fallaces vulpibus addit.</span><span class="linebreak"></span>
<span class="line indent1"><span class="br"></span><span class="lineNumber">485</span><span class="br"></span>at qui desidia semper vinoque gravatus,</span><span class="linebreak"></span>
<span class="line">indulgens Veneri, voluit torpescere luxu,</span><span class="linebreak"></span>
<span class="line">hunc suis inmundi pingues detrudit in artus.</span><span class="linebreak"></span>
<span class="line">qui iusto plus esse loquax arcanaque suevit</span><span class="linebreak"></span>
<span class="line">prodere, piscosas fertur victurus in undas,</span><span class="linebreak"></span>
<span class="line indent1"><span class="br"></span><span class="lineNumber">490</span><span class="br"></span>ut nimiam pensent aeterna silentia vocem.</span><span class="linebreak"></span>
<span class="line">quos ubi per varias annis ter mille figuras</span><span class="linebreak"></span>
<span class="line">egit, Lethaeo purgatos flumine tandem</span><span class="linebreak"></span>
<span class="line">rursus ad humanae revocat primordia formae.</span><span class="linebreak"></span>
</p>
</section><notes></notes></section>