<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1"><span class="br"></span><span class="lineNumber">20</span><span class="br"></span>exitium commune dabit nec territus ante</span><span class="linebreak"></span>
<span class="line">discedam: cum luce simul linquenda potestas.‚Äù</span><span class="linebreak"></span></p>
<p class="lineGroup"><span class="line indent1">Haec fatus, ventis veluti si frena resolvat</span><span class="linebreak"></span>
<span class="line">Aeolus, abrupto gentes sic obice fudit</span><span class="linebreak"></span>
<span class="line">laxavitque viam bellis et, nequa maneret</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>inmunis regio, cladem divisit in orbem</span><span class="linebreak"></span>
<span class="line">disposuitque nefas. alii per terga ferocis</span><span class="linebreak"></span>
<span class="line">Danuvii solidata ruunt expertaque remos</span><span class="linebreak"></span>
<span class="line">frangunt stagna rotis; alii per Caspia claustra</span><span class="linebreak"></span>
<span class="line">Armeniasque nives inopino tramite ducti</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>invadunt Orientis opes. iam pascua fumant</span><span class="linebreak"></span>
<span class="line">Cappadocum volucrumque parens Argaeus equorum,</span><span class="linebreak"></span>
<span class="line">iam rubet altus Halys nec se defendit iniquo</span><span class="linebreak"></span>
<span class="line">monte Cilix. Syriae tractus vastantur amoeni</span><span class="linebreak"></span>
<span class="line">adsuetumque choris et laeta plebe canorum</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>proterit imbellem sonipes hostilis Orontem.</span><span class="linebreak"></span>
<span class="line">hinc planctus Asiae; Geticis Europa catervis</span><span class="linebreak"></span>
<span class="line">ludibrio praedaeque datur frondentis ad usque</span><span class="linebreak"></span>
<span class="line">Dalmatiae fines: omnis quae mobile Ponti</span><span class="linebreak"></span>
<span class="line">aequor et Adriacas tellus interiacet undas</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>squalet inops pecudum, nullis habitata colonis,</span><span class="linebreak"></span>
<span class="line">instar anhelantis Libyae, quae torrida semper</span><span class="linebreak"></span>
<span class="line">solibus humano nescit mansuescere cultu.</span><span class="linebreak"></span>
<span class="line">Thessalus ardet ager; reticet pastore fugato</span><span class="linebreak"></span>
<span class="line">Pelion; Emathias ignis populatur aristas.</span><span class="linebreak"></span>
<span class="line">nam plaga Pannoniae miserandaque moenia Thracum</span><span class="linebreak"></span>
<span class="line"><span class="br"></span><span class="lineNumber">46</span><span class="br"></span>arvaque Mysorum iam nulli flebile damnum,</span><span class="linebreak"></span>
<span class="line">sed cursus sollemnis erat campusque furori</span><span class="linebreak"></span>
<span class="line">expositus, sensumque malis detraxerat usus.</span><span class="linebreak"></span>
<span class="line">eheu quam brevibus pereunt ingentia fatis!</span><span class="linebreak"></span>
</p></section><notes></notes></section>