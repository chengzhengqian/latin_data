<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">435</span><span class="br"></span>nutabat digna rediens ad moenia pompa.</span><span class="linebreak"></span>
<span class="line">dextera quin etiam ludo concessa vagatur</span><span class="linebreak"></span>
<span class="line">aera petens poenasque animi persolvit avari</span><span class="linebreak"></span>
<span class="line">terribili lucro vivosque imitata retentus</span><span class="linebreak"></span>
<span class="line">cogitur adductis digitos inflectere nervis.</span><span class="linebreak"></span>
<span class="line indent2"><span class="br"></span><span class="lineNumber">440</span><span class="br"></span>Desinat elatis quisquam confidere rebus</span><span class="linebreak"></span>
<span class="line">instabilesque deos ac lubrica numina discat.</span><span class="linebreak"></span>
<span class="line">illa manus, quae sceptra sibi gestanda parabat,</span><span class="linebreak"></span>
<span class="line">cuius se totiens summisit ad oscula supplex</span><span class="linebreak"></span>
<span class="line">nobilitas, inhumata diu miseroque revulsa</span><span class="linebreak"></span>
<span class="line indent1"><span class="br"></span><span class="lineNumber">445</span><span class="br"></span>corpore feralem quaestum post fata reposcit.</span><span class="linebreak"></span>
<span class="line">adspiciat quisquis nimium sublata secundis</span><span class="linebreak"></span>
<span class="line">colla gerit: triviis calcandus spargitur ecce,</span><span class="linebreak"></span>
<span class="line">qui sibi pyramidas, qui non cedentia templis</span><span class="linebreak"></span>
<span class="line">ornatura suos extruxit culmina manes,</span><span class="linebreak"></span>
<span class="line indent1"><span class="br"></span><span class="lineNumber">450</span><span class="br"></span>et qui Sidonio velari credidit ostro,</span><span class="linebreak"></span>
<span class="line">nudus pascit aves. iacet en, qui possidet orbem,</span><span class="linebreak"></span>
<span class="line">exiguae telluris inops et pulvere raro</span><span class="linebreak"></span>
<span class="line">per partes tegitur nusquam totiensque sepultus.</span><span class="linebreak"></span>
<span class="line indent1">Senserunt convexa necem tellusque nefandum</span><span class="linebreak"></span>
<span class="line indent1"><span class="br"></span><span class="lineNumber">455</span><span class="br"></span>amolitur onus iam respirantibus astris.</span><span class="linebreak"></span>
<span class="line">infernos gravat umbra lacus. pater Aeacus horret</span><span class="linebreak"></span>
<span class="line">intrantemque etiam latratu Cerberus urget.</span><span class="linebreak"></span>
<span class="line">tunc animae, quas ille fero sub iure peremit,</span><span class="linebreak"></span>
<span class="line">circumstant nigrique trahunt ad iudicis urnam</span><span class="linebreak"></span>
<span class="line indent1"><span class="br"></span><span class="lineNumber">460</span><span class="br"></span>infesto fremitu: veluti pastoris in ora</span><span class="linebreak"></span>
<span class="line">commotae glomerantur apes, qui dulcia raptu</span><span class="linebreak"></span>
<span class="line">mella vehit, pennasque cient et spicula tendunt</span><span class="linebreak"></span>
<span class="line">et tenuis saxi per propugnacula cinctae</span><span class="linebreak"></span>
</p>
</section><notes></notes></section>