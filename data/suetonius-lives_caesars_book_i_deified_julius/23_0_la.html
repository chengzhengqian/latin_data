<section class="div1 language" lang="la"><header><hgroup><h1>Lives of the Caesars, I</h1></hgroup></header><section class="div2"><p class="noindent">
bellum sane difficillimum gessit, neque loco neque tempore aequo, sed hieme anni et intra moenia copiosissimi ac sollertissimi hostis, inops ipse omnium rerum atque inparatus. Regnum Aegypti victor Cleopatrae fratrique eius minori permisit, veritus provinciam facere, ne quandoque violentiorem praesidem nacta novarum rerum <span class="br"></span><span class="lineNumber">2</span><span class="br"></span> materia esset. Ab Alexandria in Syriam et inde Pontum transiit urgentibus de Pharnace nuntiis, quem Mithridatis Magni filium ac tunc occasione temporum bellantem<a class="footnoteLink" href="#note_LCL031_80_24" id="target_note_LCL031_80_24"><sup>24</sup></a> iamque multiplici successu praeferocem, intra quintum quam adfuerat diem, quattuor quibus in conspectum venit horis, una profligavit acie; crebro commemorans Pompei felicitatem, cui praecipua militiae laus de tam inbelli genere hostium contigisset. Dehinc Scipionem ac Iubam reliquias partium in Africa refoventis devicit, Pompei liberos in Hispania.</p>
</section>
<section class="div2">
<p>XXXVI. Omnibus civilibus bellis nullam cladem nisi per legatos suos passus est, quorum C. Curio in Africa periit, C. Antonius in Illyrico in adversariorum devenit potestatem, P. Dolabella classem in eodem Illyrico, Cn. Domitius Calvinus in Ponto exercitum amiserunt. Ipse prosperrime semper ac ne ancipiti quidem umquam fortuna praeterquam bis dimicavit: semel ad Dyrrachium, ubi pulsus non instante Pompeio negavit eum vincere scire, iterum in Hispania ultimo proelio, cum desperatis rebus etiam de consciscenda nece cogitavit.</p>
</section><notes><section class="footnotes"><ul><li class="note" id="note_LCL031_80_24"><a class="footnoteCrossrefLink" href="#target_note_LCL031_80_24" title="Click to highlight in text"><sup class="lineRef">24</sup>rebellantem <span class="italic">Bentley; cf. Eutr</span>. 6.22.3.</a></li><script type="text/javascript">document.getElementById('note_LCL031_80_24').style.display = "none";</script></ul></section></notes></section>