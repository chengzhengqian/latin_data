<section class="div1 language" lang="la"><header><hgroup><h1>Lives of the Caesars, I</h1></hgroup></header><section class="div2"><p class="noindent">
qua ludum gladiatorium erat aedificaturus, consideravit <span class="br"></span><span class="lineNumber">2</span><span class="br"></span> et ex consuetudine convivio se frequenti dedit. Dein post solis occasum mulis e proximo pistrino ad vehiculum iunctis occultissimum iter modico comitatu ingressus est; et cum luminibus extinctis decessisset via, diu errabundus tandem ad lucem duce reperto per angustissimos tramites pedibus evasit. Consecutusque cohortis ad Rubiconem flumen, qui provinciae eius finis erat, paulum constitit, ac reputans quantum moliretur, conversus ad proximos: “Etiam nunc,” inquit, “regredi possumus; quod si ponticulum transierimus, omnia armis agenda erunt.”</p>
</section>
<section class="div2">
<p>XXXII. Cunctanti ostentum tale factum est. Quidam eximia magnitudine et forma in proximo sedens repente apparuit harundine canens; ad quem audiendum cum praeter pastores plurimi etiam ex stationibus milites concurrissent interque eos et aeneatores, rapta ab uno tuba prosilivit<a class="footnoteLink" href="#note_LCL031_76_23" id="target_note_LCL031_76_23"><sup>23</sup></a> ad flumen et ingenti spiritu classicum exorsus pertendit ad alteram ripam. Tunc Caesar: “Eatur,” inquit, “quo deorum ostenta et inimicorum iniquitas vocat. Iacta alea est,” inquit.</p>
</section>
<section class="div2">
<p>XXXIII. Atque ita traiecto exercitu, adhibitis tribunis plebis, qui pulsi supervenerant, pro contione fidem militum flens ac veste a pectore discissa invocavit. Existimatur etiam equestres census pollicitus singulis; quod accidit opinione falsa. Nam cum in adloquendo adhortandoque saepius digitum laevae manus ostentans adfirmaret se ad satis faciendum omnibus, per quos dignitatem suam de­fensurus

</p></section><notes><section class="footnotes"><ul><li class="note" id="note_LCL031_76_23"><a class="footnoteCrossrefLink" href="#target_note_LCL031_76_23" title="Click to highlight in text"><sup class="lineRef">23</sup>prosilivit, MIIT; <span class="italic">the other mss. have</span> prosiluit.</a></li><script type="text/javascript">document.getElementById('note_LCL031_76_23').style.display = "none";</script></ul></section></notes></section>