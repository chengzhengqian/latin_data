<section class="div1 language" lang="la"><header><hgroup><h1>Lives of the Caesars, I</h1></hgroup></header><section class="div2">
<p>Sunt qui putent, confisum eum novissimo illo senatus consulto ac iure iurando etiam custodias Hispanorum cum <span class="br"></span><span class="lineNumber">2</span><span class="br"></span> gladiis †adsectantium<a class="footnoteLink" href="#note_LCL031_146_60" id="target_note_LCL031_146_60"><sup>60</sup></a> se removisse. Alii e diverso opinantur insidias undique imminentis subire semel quam cavere semper sollicitum maluisse. Quidam dicere etiam<a class="footnoteLink" href="#note_LCL031_146_61" id="target_note_LCL031_146_61"><sup>61</sup></a> solitum ferunt: non tam sua quam rei publicae interesse, uti salvus esset; se iam pridem potentiae gloriaeque abunde adeptum; rem publicam, si quid sibi eveniret, neque quietam fore et aliquanto deteriore condicione civilia bella subituram.</p>
</section>
<section class="div2">
<p>LXXXVII. Illud plane inter omnes fere constitit, talem ei mortem paene ex sententia obtigisse. Nam et quondam, cum apud Xenophontem legisset Cyrum ultima valitudine mandasse quaedam de funere suo, aspernatus tam lentum mortis genus subitam sibi celeremque optaverat; et pridie quam occideretur, in sermone nato super cenam apud Marcum Lepidum, quisnam esset finis vitae commodissimus, repentinum inopinatumque praetulerat.</p>
</section>
<section class="div2">
<p>LXXXVIII. Periit sexto et quinquagensimo aetatis anno atque in deorum numerum relatus est, non ore modo decernentium sed et persuasione volgi. Siquidem ludis, quos primos consecrato<a class="footnoteLink" href="#note_LCL031_146_62" id="target_note_LCL031_146_62"><sup>62</sup></a> ei heres Augustus edebat, stella crinita per septem continuos dies fulsit exoriens circa undecimam horam, creditumque est animam esse Caesaris in caelum recepti; et hac de causa simulacro eius in vertice additur stella.</p>
</section><notes><section class="footnotes"><ul><li class="note" id="note_LCL031_146_60"><a class="footnoteCrossrefLink" href="#target_note_LCL031_146_60" title="Click to highlight in text"><sup class="lineRef">60</sup>adsectantium, <span class="italic">conjecture of Ihm</span>; inspectantium, X′; sectantium, <span class="italic">Casaubon</span>; adinspectantium, <span class="italic">MGϒ</span>.</a></li><script type="text/javascript">document.getElementById('note_LCL031_146_60').style.display = "none";</script><li class="note" id="note_LCL031_146_61"><a class="footnoteCrossrefLink" href="#target_note_LCL031_146_61" title="Click to highlight in text"><sup class="lineRef">61</sup>sollicitum… etiam, <span class="italic">supplied by Roth, except</span> semper, <span class="italic">which was added by Ihm</span>.</a></li><script type="text/javascript">document.getElementById('note_LCL031_146_61').style.display = "none";</script><li class="note" id="note_LCL031_146_62"><a class="footnoteCrossrefLink" href="#target_note_LCL031_146_62" title="Click to highlight in text"><sup class="lineRef">62</sup>primos consecrato, <span class="italic">Basle ed. of</span> 1546; primo consecratos, Ω.</a></li><script type="text/javascript">document.getElementById('note_LCL031_146_62').style.display = "none";</script></ul></section></notes></section>