<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">narrabat, memini, multos emensus honores</span><span class="linebreak"></span>
<span class="line indent2">Tuscorum regimen plus placuisse sibi;</span><span class="linebreak"></span>
<span class="line">nam neque opum curam, quamvis sit magna, sacrarum</span><span class="linebreak"></span>
<span class="line indent2">nec ius quaesturae grata fuisse magis;</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>ipsam, si fas est, postponere praefecturam</span><span class="linebreak"></span>
<span class="line indent2">pronior in Tuscos non dubitabat amor.</span><span class="linebreak"></span>
<span class="line">nec fallebatur, tam carus et ipse probatis:</span><span class="linebreak"></span>
<span class="line indent2">aeternas grates mutua cura canit;</span><span class="linebreak"></span>
<span class="line">constantemque sibi pariter mitemque fuisse</span><span class="linebreak"></span>
<span class="line indent2"><span class="br"></span><span class="lineNumber">590</span><span class="br"></span>insinuant natis qui meminere senes.</span><span class="linebreak"></span>
<span class="line">ipsum me gradibus non degenerasse parentis</span><span class="linebreak"></span>
<span class="line indent2">gaudent, et duplici sedulitate fovent.</span><span class="linebreak"></span>
<span class="line">haec eadem, cum Flaminiae regionibus irem,</span><span class="linebreak"></span>
<span class="line indent2">splendoris patrii saepe reperta fides:</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>famam Lachanii veneratur numinis instar</span><span class="linebreak"></span>
<span class="line indent2">inter terrigenas Lydia tota suos.</span><span class="linebreak"></span>
<span class="line">grata bonis priscos retinet provincia mores</span><span class="linebreak"></span>
<span class="line indent2">dignaque rectores semper habere bonos,</span><span class="linebreak"></span>
<span class="line">qualis nunc Decius, Lucilli nobile pignus,</span><span class="linebreak"></span>
<span class="line indent2"><span class="br"></span><span class="lineNumber">600</span><span class="br"></span>per Coryti populos arva beata regit.</span><span class="linebreak"></span>
<span class="line">nec mirum, magni si redditus indole nati</span><span class="linebreak"></span>
<span class="line indent2">felix tam simili posteritate pater.</span><span class="linebreak"></span>
</p></section><notes></notes></section>