<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">“ergo age, sacrilegae tandem cadat hostia gentis:</span><span class="linebreak"></span>
<span class="line indent2">submittant trepidi perfida colla Getae.</span><span class="linebreak"></span>
<span class="line">ditia pacatae dent vectigalia terrae:</span><span class="linebreak"></span>
<span class="line indent2">impleat augustos barbara praeda sinus.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>aeternum tibi Rhenus aret, tibi Nilus inundet,</span><span class="linebreak"></span>
<span class="line indent2">altricemque suam fertilis orbis alat.</span><span class="linebreak"></span>
<span class="line">quin et fecundas tibi conferat Africa messes,</span><span class="linebreak"></span>
<span class="line indent2">sole suo dives, sed magis imbre tuo.</span><span class="linebreak"></span>
<span class="line">interea et Latiis consurgant horrea sulcis,</span><span class="linebreak"></span>
<span class="line indent2"><span class="br"></span><span class="lineNumber">150</span><span class="br"></span>pinguiaque Hesperio nectare prela fluant.</span><span class="linebreak"></span>
<span class="line">ipse triumphali redimitus harundine Thybris</span><span class="linebreak"></span>
<span class="line indent2">Romuleis famulas usibus aptet aquas;</span><span class="linebreak"></span>
<span class="line">atque opulenta tibi placidis commercia ripis</span><span class="linebreak"></span>
<span class="line indent2">devehat hinc ruris, subvehat inde maris.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>“pande, precor, gemino placatum Castore pontum;</span><span class="linebreak"></span>
<span class="line indent2">temperet aequoream dux Cytherea viam,</span><span class="linebreak"></span>
<span class="line">si non displicui, regerem cum iura Quirini,</span><span class="linebreak"></span>
<span class="line indent2">si colui sanctos consuluique patres;</span><span class="linebreak"></span>
<span class="line">nam quod nulla meum strinxerunt crimina ferrum,</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>non sit praefecti gloria, sed populi.</span><span class="linebreak"></span>
<span class="line">sive datur patriis vitam componere terris,</span><span class="linebreak"></span>
<span class="line indent2">sive oculis umquam restituere meis,</span><span class="linebreak"></span>
<span class="line">fortunatus agam votoque beatior omni,</span><span class="linebreak"></span>
<span class="line indent2">semper digneris si meminisse mei.”</span><span class="linebreak"></span>
</p></section><notes></notes></section>