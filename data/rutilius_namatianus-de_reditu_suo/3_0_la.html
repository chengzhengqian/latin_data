<section class="div1 language" lang="la"><header><hgroup><h1>Minor Latin Poets</h1></hgroup></header><section class="div2"><p class="lineGroup">
<span class="line">crebra relinquendis infigimus oscula portis:</span><span class="linebreak"></span>
<span class="line indent2">inviti superant limina sacra pedes.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>oramus veniam lacrimis et laude litamus,</span><span class="linebreak"></span>
<span class="line indent2">in quantum fletus currere verba sinit:</span><span class="linebreak"></span>
<span class="line">“exaudi, regina tui pulcherrima mundi,</span><span class="linebreak"></span>
<span class="line indent2">inter sidereos Roma recepta polos,</span><span class="linebreak"></span>
<span class="line">exaudi, genetrix hominum genetrixque deorum,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>non procul a caelo per tua templa sumus:</span><span class="linebreak"></span>
<span class="line">te canimus semperque, sinent dum fata, canemus:</span><span class="linebreak"></span>
<span class="line indent2">sospes nemo potest immemor esse tui.</span><span class="linebreak"></span>
<span class="line">obruerint citius scelerata oblivia solem,</span><span class="linebreak"></span>
<span class="line indent2">quam tuus ex nostro corde recedat honos.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>nam solis radiis aequalia munera tendis,</span><span class="linebreak"></span>
<span class="line indent2">qua circumfusus fluctuat Oceanus.</span><span class="linebreak"></span>
<span class="line">volvitur ipse tibi, qui continet omnia, Phoebus</span><span class="linebreak"></span>
<span class="line indent2">eque tuis ortos in tua condit equos.</span><span class="linebreak"></span>
<span class="line">te non flammigeris Libye tardavit harenis,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>non armata suo reppulit Ursa gelu:</span><span class="linebreak"></span>
<span class="line">quantum vitalis natura tetendit in axes,</span><span class="linebreak"></span>
<span class="line indent2">tantum virtuti pervia terra tuae.</span><span class="linebreak"></span>
<span class="line">fecisti patriam diversis gentibus unam:</span><span class="linebreak"></span>
<span class="line indent2">profuit iniustis te dominante capi.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>dumque offers victis proprii consortia iuris,</span><span class="linebreak"></span>
<span class="line indent2">urbem fecisti quod prius orbis erat.</span><span class="linebreak"></span>
<span class="line">“auctores generis Venerem Martemque fatemur,</span><span class="linebreak"></span>
<span class="line indent2">Aeneadum matrem Romulidumque patrem:</span><span class="linebreak"></span>
</p></section><notes><section class="footnotes"><ul><li class="note text" id="note_LCL434_768_52"><sup class="lineRef">52</sup>sospes VRB: hospes <span class="italic">Cuperus, Baehrens.</span>
</li><li class="note text" id="note_LCL434_768_58"><sup class="lineRef">58</sup>ortus VB: ortas R: ortos <span class="italic">Castalio.</span>
</li><li class="note text" id="note_LCL434_768_64"><sup class="lineRef">64</sup>iniustis VB: inustis R: invitis <span class="italic">Juretus, Damm, Mueller, Baehrens</span>: invictis <span class="italic">Castalio</span>: infestis <span class="italic">Schrader.</span>
</li></ul></section></notes></section>