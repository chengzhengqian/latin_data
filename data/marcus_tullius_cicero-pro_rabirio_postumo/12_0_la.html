<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

locum, ubi parendum alteri et serviendum sit?</p>
</section>
<section class="div2">
<p>IX.<span class="br"></span><span class="lineNumber">23</span><span class="br"></span>Sed in hoc labenti Postumo non ignoscam, homini mediocriter docto, in quo videam sapientissimos homines esse lapsos? Virum unum totius Graeciae facile doctissimum, Platonem, iniquitate Dionysii, Siciliae tyranni, cui se ille commiserat, in maximis periculis insidiisque esse versatum accepimus; Callisthenem,
doctum hominem, comitem Magni Alexandri,
ab Alexandro necatum; Demetrium et ex re publica Athenis, quam optime gesserat, et ex doctrina nobilem et clarum, qui Phalereus vocitatus est, in eodem isto Aegyptio regno aspide ad corpus admota
<span class="br"></span><span class="lineNumber">24</span><span class="br"></span>vita esse privatum. Plane confiteor fieri nihil posse dementius quam scientem in eum locum venire, ubi libertatem sis perditurus: sed huius ipsius facti stultitiam alia iam superior stultitia defendit: quae facit, ut hoc stultissimum facinus, quod in regnum venerit, quod regi se commiserit, sapienter factum esse videatur: si quidem non tam semper stulti quam sero sapientis est, cum stultitia sua impeditus
<span class="br"></span><span class="lineNumber">25</span><span class="br"></span>sit, quoquo modo possit se expedire. Quam ob rem illud maneat et fixum sit, quod neque moveri neque mutari potest: in quo aequi sperasse Postumum dicunt, peccasse iniqui, ipse etiam insanisse se confitetur,
quod suam, quod amicorum pecuniam regi crediderit cum tanto fortunarum suarum periculo: hoc quidem semel suscepto atque contracto perpetienda


</p></section><notes></notes></section>