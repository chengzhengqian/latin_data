<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

refertum fore praedonum putaret: lege etiam id sibi licuisse dicebat. Tu inimicus negas. Ignosco, et eo magis, quod est contra illud iudicatum.</p>
<p>Redeo igitur ad crimen et accusationem tuam.
<span class="br"></span><span class="lineNumber">21</span><span class="br"></span>Quid vociferabare? Decem milia talentum Gabinio esse promissa. Huic videlicet aliqui perblandus reperiendus
fuit, qui hominem, ut tu vis, avarissimum exoraret, sestertium bis miliens et quadringentiens ne magno opere contemneret. Gabinius illud, quoquo consilio fecit, fecit certe suo; quaecumque mens illa fuit, Gabinii fuit. Sive ille, ut ipse dicebat, gloriam, sive, ut tu vis, pecuniam quaesivit sibi quaesivit. Non Gabinii comes vel sectator, nec ad Gabinii, cuius id negotium non erat, sed ad P. Lentuli, clarissimi viri, auctoritatem a senatu profectam
et consilio certo et spe non dubia Roma contenderat.</p>
<p><span class="br"></span><span class="lineNumber">22</span><span class="br"></span>“At dioecetes fuit regius.” Et quidem in custodia etiam fuit regia et vis vitae eius adlata paene est; multa praeterea, quae libido regis, quae necessitas coëgit perferre, pertulit: quarum omnium rerum una reprehensio est, quod regnum intrarit, quod potestati regis se commiserit. Verum si quaerimus, stulte: quid enim stultius quam equitem Romanum ex hac urbe, huius, inquam, rei publicae civem, quae
est una maxime et fuit semper libera, venire in eum



</p></section><notes></notes></section>