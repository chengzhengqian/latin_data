<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

in haec iudicia ex omni non modo invidia, sed sermone malevolorum, nisi cavetis. Si iam vobis nuntiaretur in senatu sententias dici ut his legibus teneremini, concurrendum ad curiam putaretis; si lex de ea re ferretur, convolaretis ad rostra. Vos senatus liberos hac lege esse voluit, populus numquam adligavit, soluti huc convenistis: ne constricti discedatis
<span class="br"></span><span class="lineNumber">19</span><span class="br"></span>cavete. Nam si Postumo fraudi fuerit, qui nec tribunus nec praefectus nec ex Italia comes nec familiaris Gabinii fuit, quonam se modo defendent posthac, qui vestri ordinis cum magistratibus nostris fuerint his causis implicati?</p>
</section>
<section class="div2">
<p>VIII. “Tu” inquit “Gabinium ut regem reduceret
impulisti.” Non patitur mea me iam fides de Gabinio gravius agere: quem enim ex tantis inimicitiis receptum in gratiam summo studio defenderim,
hunc adflictum violare non debeo: quocum me si ante Cn. Pompeii auctoritas in gratiam non
<span class="br"></span><span class="lineNumber">20</span><span class="br"></span>reduxisset, nunc iam ipsius fortuna reduceret. Sed tamen, cum ita dicis, Postumi impulsu Gabinium profectum Alexandriam: si defensioni Gabinii fidem non habes, obliviscerisne etiam accusationis tuae? Gabinius se id fecisse dicebat rei publicae causa, quod classem Archelai timeret, quod mare


</p></section><notes></notes></section>