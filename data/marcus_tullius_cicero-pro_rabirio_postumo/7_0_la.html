<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Hic iam, iudices, vestri consilii res est, vestrae sapientiae: quid deceat vos, non quantum liceat vobis spectare debetis. Si enim quid liceat quaeritis, potestis tollere e civitate quem voltis: tabella est, quae dat potestatem; occultat eadem Iibidinem, cuius conscientiam nihil est quod quisquam timeat,
<span class="br"></span><span class="lineNumber">12</span><span class="br"></span>si non pertimescat suam. Ubi est igitur sapientia iudicis? In hoc, ut non solum quid possit, sed etiam quid debeat ponderet, nec quantum sibi permissum meminerit solum, sed etiam quatenus commissum sit. Datur tibi tabella iudicii. Qua lege? “Iulia de pecuniis repetundis.” Quo de reo? “De equite Romano.” At iste ordo lege ea non tenetur. “Immo illo” inquit “capite, <span class="sc">quo ea pecunia pervenerit</span>.” Nihil audisti in Postumum, cum in Gabinium iudex esses, nihil Gabinio damnato, cum in eum litis aestimares. “At nunc audio.” Reus igitur Postumus
est ea lege, qua non modo ipse, sed totus etiam ordo solutus ac liber est.</p>
</section>
<section class="div2">
<p><span class="br"></span><span class="lineNumber">13</span><span class="br"></span>VI. Hic ego nunc non vos prius implorabo, equites Romani, quorum ius iudicio hoc temptatur, quam vos, senatores, quorum agitur fides in hunc ordinem: quae quidem cum saepe ante tum in hac ipsa causa



</p></section><notes></notes></section>