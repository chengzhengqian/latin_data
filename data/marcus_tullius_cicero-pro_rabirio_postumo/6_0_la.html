<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Ita contendo neminem umquam, <span class="sc">quo ea pecunia pervenisset</span>, causam dixisse, qui in aestimandis litibus appellatus non esset; in litibus autem nemo appellabatur nisi ex testium dictis aut tabulis
<span class="br"></span><span class="lineNumber">10</span><span class="br"></span>privatorum aut rationibus civitatum. Itaque in inferendis litibus adesse solebant qui aliquid de se verebantur, et, cum erant appellati, si videbatur, statim contra dicere solebant; sin eius temporis recentem invidiam pertimuerant, respondebant postea: quod cum fecissent, permulti saepe vicerunt.</p>
</section>
<section class="div2">
<p>V. Hoc vero novum est, et ante hoc tempus omnino inauditum: in litibus Postumi nomen est nusquam. In litibus dico? Modo vos idem in A. Gabinium iudices sedistis: num quis testis Postumum
appellavit? Testis autem? Num accusator? Num denique toto illo in iudicio Postumi nomen
<span class="br"></span><span class="lineNumber">11</span><span class="br"></span>audistis? Non igitur reus ex ea causa, quae iudicata est, redundat Postumus, sed est adreptus unus eques Romanus de pecuniis repetundis reus. Quibus tabulis? Quae in iudicio A. Gabinii recitatae non sunt. Quo teste? A quo tum appellatus nusquam est. Qua aestimatione litium? In qua Postumi mentio facta nulla est. Qua lege? Qua non tenetur.</p>
</section><notes></notes></section>