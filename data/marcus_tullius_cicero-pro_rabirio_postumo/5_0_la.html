<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

neque ego id, quod non agitur, defendere; Postumi enim causa, quaecumque est, seiuncta a senatu est.
<span class="br"></span><span class="lineNumber">8</span><span class="br"></span>Quod si item a Gabinio seiunctam ostendero, certe quod dicas nihil habebis.</p>
</section>
<section class="div2">
<p>IV. Est enim haec causa, <span class="sc">quo ea pecunia pervenerit</span>, quasi quaedam appendicula
causae iudicatae atque damnatae. Sunt lites aestimatae A. Gabinio, nec praedes dati nec ex bonis populo universa pecunia exacta est. Iubet lex Iulia persequi ab eis, ad quos ea pecunia, quam is ceperit, qui damnatus sit, pervenerit. Si est hoc novum in lege Iulia, sicuti multa sunt severius scripta quam in antiquis legibus et sanctius, inducatur sane etiam
<span class="br"></span><span class="lineNumber">9</span><span class="br"></span>consuetudo huius generis iudiciorum nova: sin hoc totidem verbis translatum caput est, quot fuit non modo in Cornelia, sed etiam ante in lege Servilia, per deos immortalis! quid agimus, iudices, aut quem hunc morem novorum iudiciorum in rem publicam inducimus? Erat enim haec consuetudo nota vobis quidem omnibus, sed si usus magister est optimus, mihi debet esse notissima. Accusavi de pecuniis repetundis; iudex sedi; praetor quaesivi;
defendi plurimos: nulla pars, quae aliquam facultatem discendi adferre posset, non mea fuit.



</p></section><notes></notes></section>