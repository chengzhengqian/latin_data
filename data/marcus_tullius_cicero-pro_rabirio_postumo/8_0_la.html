<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nuper est cognita. Nam cum optimo et praestantissimo
consule, Cn. Pompeio, de hac ipsa quaestione referente exsisterent non nullae, sed perpaucae tamen acerbae sententiae, quae censerent, ut tribuni, ut praefecti, ut scribae, ut comites omnes magistratuum lege hac tenerentur, vos, vos, inquam, ipsi et senatus frequens restitistis, et, quamquam tum propter multorum delicta etiam ad innocentium periculum tempus illud exarserat, tamen cum odium non restingueretis, huic ordini ignem novum subici
<span class="br"></span><span class="lineNumber">14</span><span class="br"></span>non sivistis. Hoc animo igitur senatus. Quid vos, equites Romani, quid tandem estis acturi? Glaucia solebat, homo impurus, sed tamen acutus, populum monere, ut, cum lex aliqua recitaretur, primum versum attenderet: si esset <span class="sc">dictator, consul</span>, <span class="sc">praetor</span>, <span class="sc">magister equitum</span>, ne laboraret; sciret nihil ad se pertinere: sin esset <span class="sc">quicumque post hanc legem</span>, videret ne qua nova quaestione adligaretur.
<span class="br"></span><span class="lineNumber">15</span><span class="br"></span>Nunc vos, equites Romani, videte. Scitis me ortum e vobis; omnia semper sensisse pro vobis; nihil horum sine magna cura et summa caritate vestri ordinis loquor; alius alios homines et ordines, ego vos semper complexus sum: moneo et praedico, integra re causaque denuntio, omnis homines deosque testor: dum potestis, dum licet, providete ne duriorem
vobis condicionem statuatis ordinique vestro


</p></section><notes></notes></section>