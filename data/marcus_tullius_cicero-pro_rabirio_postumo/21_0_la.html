<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

locum capere, exercitum instruere, expugnare urbis, aciem hostium profligare, hanc vim frigorum hiemumque,
quam nos vix huius urbis tectis sustinemus, excipere, eis ipsis diebus hostem persequi, cum etiam ferae latibulis se tegant atque omnia bella iure gentium conquiescant: sunt ea quidem magna—quis negat?—sed magnis excitantur praemiis ac memoria hominum sempiterna; quo minus admirandum
est eum facere illa, qui immortalitatem concupiverit.</p>
</section>
<section class="div2">
<p><span class="br"></span><span class="lineNumber">43</span><span class="br"></span>XVI. Haec mira laus est, quae non poëtarum carminibus, non annalium monumentis celebratur, sed prudentium iudicio expenditur: equitem Romanum,
veterem amicum suum, studiosum, amantem, observantem sui, non libidine, non turpibus impensis cupiditatum atque iacturis, sed experientia patrimonii
amplificandi labentem excepit, corruere non sivit, fulsit et sustinuit re, fortuna, fide, hodieque sustinet, nec amicum pendentem corruere patitur, nec illius animi aciem praestringit splendor sui nominis nec mentis quasi luminibus officit altitudo
<span class="br"></span><span class="lineNumber">44</span><span class="br"></span>fortunae et gloriae. Sint sane illa magna, quae re vera magna sunt: de iudicio animi mei, ut volet, quisque sentiat; ego enim hanc in tantis opibus, tanta fortuna liberalitatem in suos, memoriam amicitiae reliquis virtutibus omnibus antepono.


</p></section><notes></notes></section>