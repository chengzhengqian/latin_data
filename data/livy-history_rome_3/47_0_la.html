<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 296</span>XXVIII. Ibi dictator quantum nocte prospici poterat equo circumvectus contemplatusque qui tractus
castrorum quaeque forma esset, tribunis militum imperavit, ut sarcinas in unum conici iubeant, militem
cum armis valloque redire in ordines suos.
<span class="innerMarginNote right">2</span>Facta quae imperavit. Tum, quo fuerant ordine in via, exercitum omnem longo agmine circumdat hostium castris et ubi signum datum sit clamorem omnes tollere iubet, clamore sublato ante se quemque
<span class="innerMarginNote right">3</span>ducere fossam et iacere<a class="footnoteLink" href="#note_LCL133_94_1" id="target_note_LCL133_94_1"><sup>1</sup></a> vallum. Edito imperio
signum secutum est. Iussa miles exsequitur; clamor hostes circumsonat; superat inde castra
<span class="innerMarginNote right">4</span>hostium et in castra consulis venit; alibi pavorem, alibi gaudium ingens facit. Romani civilem esse clamorem atque auxilium adesse inter se gratulantes ultro ex stationibus ac vigiliis territant hostem.
<span class="innerMarginNote right">5</span>Consul differendum negat; illo clamore non adventum
modo significari, sed rem ab suis coeptam; mirumque esse ni iam exteriore parte castra hostium
<span class="innerMarginNote right">6</span>oppugnentur. Itaque arma suos capere et se subsequi
iubet. Nocte initum proelium est; legionibus dictatoris clamore significant ab ea quoque parte
<span class="innerMarginNote right">7</span>rem in discrimine esse. Iam se ad prohibenda circumdari opera Aequi parabant cum ab interiore hoste proelio coepto, ne per media sua castra fieret eruptio, a munientibus ad pugnantes introrsum versi

</p></section><notes><section class="footnotes"><ul><li class="note" id="note_LCL133_94_1"><a class="footnoteCrossrefLink" href="#target_note_LCL133_94_1" title="Click to highlight in text"><sup class="lineRef">1</sup>iacere <span class="italic">HRDL</span> Ï›: facere <span class="italic">PFUBO.</span></a></li><script type="text/javascript">document.getElementById('note_LCL133_94_1').style.display = "none";</script></ul></section></notes></section>