<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 305</span>patrum evincebant. Ferocioresque iterum coorti Valerius
Horatiusque vociferari ut de re publica liceret dicere; dicturos ad populum, si in senatu per factionem non liceat; neque enim sibi privatos aut in curia aut in contione posse obstare, neque se imaginariis fascibus
<span class="innerMarginNote right">2</span>eorum cessuros esse. Tum Appius, iam prope esse ratus ut ni violentiae eorum pari resisteretur
<span class="innerMarginNote right">3</span>audacia victum imperium esset, “Non erit melius”
inquit, “nisi de quo consulimus vocem misisse,” et ad Valerium, negantem se privato reticere, lictorem
<span class="innerMarginNote right">4</span>accedere iussit. Iam Quiritium fidem implorante Valerio a curiae limine, L. Cornelius complexus Appium, non cui<a class="footnoteLink" href="#note_LCL133_136_1" id="target_note_LCL133_136_1"><sup>1</sup></a> simulabat consulendo, diremit certamen; factaque per Cornelium Valerio dicendi gratia quae vellet, cum libertas non ultra vocem excessisset,
<span class="innerMarginNote right">5</span>decemviri propositum tenuere. Consulares quoque ac seniores ab residuo tribuniciae potestatis odio, cuius desiderium plebi multo acrius quam consularis
imperii rebantur esse, prope malebant postmodo
ipsos decemviros voluntate abire magistratu
<span class="innerMarginNote right">6</span>quam invidia eorum exsurgere rursus plebem: si leniter ducta res sine populari strepitu ad consules redisset, aut bellis interpositis aut moderatione consulum
in imperiis exercendis posse in oblivionem tribunorum plebem adduci.</p>
</section><notes><section class="footnotes"><ul><li class="note" id="note_LCL133_136_1"><a class="footnoteCrossrefLink" href="#target_note_LCL133_136_1" title="Click to highlight in text"><sup class="lineRef">1</sup>non cui <span class="italic">Vorm.</span> ? (<span class="italic">Rhenanus</span>): non quid cui <span class="italic">M</span>: non quid (<span class="italic">qd. O</span>) Ω: non quod <span class="italic">U</span> ϛ.</a></li><script type="text/javascript">document.getElementById('note_LCL133_136_1').style.display = "none";</script></ul></section></notes></section>