<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">amnis inexpletis volvens incendia ripis?</span><span class="linebreak"></span>
<span class="line">ante fores tumuli, quas saxa iumania duro</span><span class="linebreak"></span>
<span class="line">obice damnarant scopulis substructa cavatis,</span><span class="linebreak"></span>
<span class="line">stat Dominus nomenque ciet frigentis amici.</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>nec mora, funereus revolutis rupibus horror</span><span class="linebreak"></span>
<span class="line">evomit exequias gradiente cadavere vivas.</span><span class="linebreak"></span>
<span class="line">solvite iam laetae redolentia vincla, sorores.</span><span class="linebreak"></span>
<span class="line">solus odor sparsi spiramen aromatis efflat,</span><span class="linebreak"></span>
<span class="line">nec de corporeo nidorem sordida tabo</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>aura refert, oculos sanie stillante solutos</span><span class="linebreak"></span>
<span class="line">pristinus in speculum decor excitat, et putrefactas</span><span class="linebreak"></span>
<span class="line">tincta rubore genas paulatim purpura vestit.</span><span class="linebreak"></span>
<span class="line">quis potuit fluidis animam suffundere membris?</span><span class="linebreak"></span>
<span class="line">nimirum qui membra dedit, qui fictilis ulvae</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>perflavit venam madidam, cui tabida glaeba</span><span class="linebreak"></span>
<span class="line">traxit sanguineos infecto umore colores.</span><span class="linebreak"></span>
<span class="line">o mors auritis iam mitis legibus, o mors</span><span class="linebreak"></span>
<span class="line">surda prius, iam docta sequi quodcumque iubetur,</span><span class="linebreak"></span>
<span class="line">cui tantum de te licuit? convicta fatere</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>esse Deum, solus qui me tibi praeripit, Iesum.</span><span class="linebreak"></span>
<span class="line">abde negatores Christi, nemo invidet, abde;</span><span class="linebreak"></span>
<span class="line">utere sorte tua blasphemis nocte tenendis</span><span class="linebreak"></span>
<span class="line">perpetua. plebem iustorum capta resolve,</span><span class="linebreak"></span>
<span class="line">qui norunt hominem atque Deum sic dicere</span><span class="linebreak"></span><span class="line indent2">Christum</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>ut verus summusque Deus mortalia gestet.</span><span class="linebreak"></span>
<span class="line">ipse gerit quod struxit opus, nec ferre pudescit</span><span class="linebreak"></span>
<span class="line">factor quod peperit, corpus loquor atque animae</span><span class="linebreak"></span><span class="line indent2">vim.</span><span class="linebreak"></span>
<span class="line">finxerat hoc digitis, animam sufflaverat ore.</span><span class="linebreak"></span>
</p>
</section><notes></notes></section>