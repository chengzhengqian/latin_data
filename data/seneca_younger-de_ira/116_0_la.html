<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

suspiciones et interpretationes malignas vocis alienae, quibus efficitur, ut inter iniurias naturae numeretur sermo homini datus. Crede mihi, levia sunt propter quae non leviter excandescimus, qualia quae pueros <span class="br"></span><span class="lineNumber">2</span><span class="br"></span> in rixam et iurgium concitant. Nihil ex is, quae tam tristes agimus, serium est, nihil magnum. Inde, inquam, vobis ira et insania est, quod exigua magno aestimatis. Auferre hic mihi hereditatem voluit; hic me diu in spem supremam captatis criminatus est; hic scortum meum concupivit. <span class="br"></span><span class="lineNumber">3</span><span class="br"></span> Quod vinculum amoris esse debebat, seditionis atque odi causa est, idem velle. Iter angustum rixas transeuntium concitat, diffusa et late patens via ne populos quidem collidit. Ista quae appetitis, quia exigua sunt nec possunt ad alterum nisi alteri erepta transferri, eadem affectantibus pugnas et iurgia excitant.</p><p><span class="br"></span><span class="lineNumber">1</span><span class="br"></span>35. Respondisse tibi servum indignaris libertumque et uxorem et clientem; deinde idem de re publica libertatem sublatam quereris, quam domi sustulisti. Rursus, si tacuit interrogatus, contumaciam <span class="br"></span><span class="lineNumber">2</span><span class="br"></span> vocas. Et loquatur et taceat et rideat! “Coram domino?” inquis. Immo coram patre familiae. Quid clamas? Quid vociferaris? Quid flagella media cena petis, quod servi loquuntur, quod non eodem loco turba contionis est, silentium soli­tudinis?</p>
</section><notes></notes></section>