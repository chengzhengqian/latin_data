<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span> cede iustitiae, si innocentem, cede fortunae. Mutum animal est aut simile muto; imitaris illud, si irasceris. Morbus est aut calamitas; levius transiliet sustinentem. Deus est; tam perdis operam cum illi irasceris, quam cum illum alteri precaris iratum. Bonus vir est qui iniuriam fecit; noli credere. Malus; noli mirari; dabit poenas alteri quas debet tibi, et iam sibi dedit qui peccavit.</p><p><span class="br"></span><span class="lineNumber">1</span><span class="br"></span>31. Duo sunt, ut dixi, quae iracundiam concitent: primum, si iniuriam videmur accepisse—de hoc satis dictum est; deinde, si inique accepisse—de hoc dicendum est. Iniqua quaedam iudicant homines, quia pati non debuerint, quaedam, quia non speraverint. Indigna putamus quae inopinata sunt; <span class="br"></span><span class="lineNumber">2</span><span class="br"></span> itaque maxime commovent, quae contra spem expectationemque evenerunt, nec aliud est quare in domesticis minima offendant, in amicis iniuriam <span class="br"></span><span class="lineNumber">3</span><span class="br"></span> vocemus neglegentiam. “Quomodo ergo,” inquit, “inimicorum nos iniuriae movent?” Quia non expectavimus illas aut certe non tantas. Hoc efficit amor nostri nimius. Inviolatos nos etiam inimicis iudicamus esse debere; regis quisque intra se animum <span class="br"></span><span class="lineNumber">4</span><span class="br"></span> habet, ut licentiam sibi dari velit, in se nolit. Itaque nos aut insolentia iracundos facit aut ignorantia rerum; quid enim mirum est malos mala facinora

</p></section><notes></notes></section>