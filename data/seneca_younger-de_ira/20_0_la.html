<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
est, cur oderim eum, cui tum maxime prosum, cum illum sibi eripio? Num quis membra sua tunc odit, cum abscidit? Non est illa ira, sed misera curatio. Rabidos effligimus canes et trucem atque immansuetum bovem occidimus et morbidis pecoribus, ne gregem polluant, ferrum demittimus; portentosos fetus exstinguimus, liberos quoque, si debiles monstrosique editi sunt, mergimus; nec ira, sed ratio est a sanis <span class="br"></span><span class="lineNumber">3</span><span class="br"></span> inutilia secernere. Nil minus quam irasci punientem decet, cum eo magis ad emendationem poena proficiat, si iudicio lata est. Inde est, quod Socrates servo ait: “Caederem te, nisi irascerer.” Admonitionem servi in tempus sanius distulit, illo tempore se admonuit. Cuius erit tandem temperatus affectus, cum Socrates non sit ausus se irae committere?</p><p><span class="br"></span><span class="lineNumber">1</span><span class="br"></span>16. Ergo ad coercitionem errantium sceleratorumque irato castigatore non opus est; nam cum ira delictum animi sit, non oportet peccata corrigere peccantem. “Quid ergo? Non irascar latroni? Quid ergo? Non irascar venefico?” Non; neque enim mihi irascor, cum sanguinem mitto. Omne <span class="br"></span><span class="lineNumber">2</span><span class="br"></span> poenae genus remedi loco admoveo. Tu adhuc in prima parte versaris errorum nec graviter laberis sed frequenter; obiurgatio te primum secreta deinde publicata emendare temptabit. Tu longius iam processisti, quam ut possis verbis sanari; ignominia 
</p></section><notes></notes></section>