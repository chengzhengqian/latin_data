<section class="div1 language" lang="la"><header><hgroup><h1>Seneca</h1></hgroup></header><section class="div2">
<p class="noindent">luminum suffudit aciem in oculos vehementius umor egestus et in morbos aegri reccidere. Nulla celerior <span class="br"></span><span class="lineNumber">5</span><span class="br"></span> ad insaniam via est. Multi itaque continuaverunt irae furorem nec quam expulerant mentem umquam receperunt. Aiacem in mortem egit furor, in furorem ira. Mortem liberis, egestatem sibi, ruinam domui imprecantur et irasci se negant non minus quam insanire furiosi. Amicissimis hostes vitandique carissimis, legum nisi qua nocent immemores, ad minima mobiles, non sermone, non officio adiri faciles, per vim omnia gerunt, gladiis et pugnare parati et <span class="br"></span><span class="lineNumber">6</span><span class="br"></span> incumbere. Maximum enim illos malum cepit et omnia exsuperans vitia. Alia paulatim intrant, repentina et universa vis huius est. Omnis denique alios affectus sibi subicit. Amorem ardentissimum vincit, transfoderunt itaque amata corpora et in eorum quos occiderant iacuere complexibus; avaritiam, durissimum malum minimeque flexibile, ira calcavit adactam<a class="footnoteLink" href="#note_LCL214_250_1" id="target_note_LCL214_250_1"><sup>1</sup></a> opes suas spargere et domui rebusque in unum conlatis inicere ignem. Quid? Non ambitiosus magno aestimata proiecit insignia honoremque delatum reppulit? Nullus affectus est, in quem non ira dominetur.</p>
</section><notes><section class="footnotes"><ul><li class="note" id="note_LCL214_250_1"><a class="footnoteCrossrefLink" href="#target_note_LCL214_250_1" title="Click to highlight in text"><sup class="lineRef">1</sup>adactam <span class="italic">Michaelis and Gertz</span>: adacta <span class="italic">A.</span></a></li><script type="text/javascript">document.getElementById('note_LCL214_250_1').style.display = "none";</script></ul></section></notes></section>