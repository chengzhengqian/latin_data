<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
optaverit, ut odio esset, an ut timori. “Oderint.” Occurrit illi futurum, ut exsecrentur, insidientur, opprimant. Quid adiecit? Di illi male faciant, adeo repperit dignum odio remedium. “Oderint”—quid turn? Dum pareant? Non; dum probent? Non; quid ergo? “Dum timeant.” Sic ne amari quidem <span class="br"></span><span class="lineNumber">5</span><span class="br"></span> vellem. Magno hoc dictum spiritu putas? Falleris; nec enim magnitudo ista est sed immanitas.</p>
<p>Non est quod credas irascentium verbis, quorum strepitus magni, minaces sunt, intra mens pavidissima. <span class="br"></span><span class="lineNumber">6</span><span class="br"></span> Nec est quod existimes verum esse, quod apud disertissimum virum T. Livium dicitur: “Vir ingenii magni magis quam boni.” Non potest istud separari; aut et bonum erit aut nec magnum, quia magnitudinem animi inconcussam intellego et introrsus solidam et ab imo parem firmamque, qualis inesse <span class="br"></span><span class="lineNumber">7</span><span class="br"></span> malis ingeniis non potest. Terribilia enim esse et tumultuosa et exitiosa possunt; magnitudinem quidem, cuius firmamentum roburque bonitas est, non habebunt. Ceterum sermone, conatu et omni extra <span class="br"></span><span class="lineNumber">8</span><span class="br"></span> paratu facient magnitudinis fidem; eloquentur aliquid, quod tu magni animi<a class="footnoteLink" href="#note_LCL214_162_1" id="target_note_LCL214_162_1"><sup>1</sup></a> putes, sicut C. Caesar, qui iratus caelo, quod obstreperetur pantomimis, quos imitabatur studiosius quam spectabat, quodque comessatio sua fulminibus terreretur—prorsus parum certis—ad pugnam vocavit Iovem et





</p></section><notes><section class="footnotes"><ul><li class="note" id="note_LCL214_162_1"><a class="footnoteCrossrefLink" href="#target_note_LCL214_162_1" title="Click to highlight in text"><sup class="lineRef">1</sup>animi <span class="italic">added by Gertz.</span></a></li><script type="text/javascript">document.getElementById('note_LCL214_162_1').style.display = "none";</script></ul></section></notes></section>