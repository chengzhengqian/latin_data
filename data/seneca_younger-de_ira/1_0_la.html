<section class="div1 language" lang="la"><header><hgroup><h1>Seneca</h1></hgroup></header>
<h1><span class="ac">Liber III</span></h1>
<h1><span class="sc">ad novatvm</span><span class="linebreak"></span>DE IRA</h1>
<section class="div2">
<h2><span class="sc">liber i</span></h2>
<p><span class="br"></span><span class="lineNumber">1</span><span class="br"></span>1. Exegisti a me, Novate, ut scriberem quemadmodum posset ira leniri, nec immerito mihi videris hunc praecipue affectum pertimuisse maxime ex omnibus taetrum ac rabidum. Ceteris enim aliquid quieti placidique inest, hic totus concitatus et in impetu doloris est, armorum sanguinis suppliciorum minime humana furens cupiditate, dum alteri noceat sui neglegens, in ipsa irruens tela et ultionis secum ultorem <span class="br"></span><span class="lineNumber">2</span><span class="br"></span> tracturae avidus. Quidam itaque e sapientibus viris iram dixerunt brevem insaniam; aeque enim impotens sui est, decoris oblita, necessitudinum immemor, in quod coepit pertinax et intenta, rationi consiliisque praeclusa, vanis agitata causis, ad dispectum aequi verique inhabilis, ruinis simillima, quae super id quod <span class="br"></span><span class="lineNumber">3</span><span class="br"></span> oppressere franguntur. Ut scias autem non esse sanos quos ira possedit, ipsum illorum habitum intuere; nam ut furentium certa indicia sunt audax et minax 
</p></section><notes></notes></section>