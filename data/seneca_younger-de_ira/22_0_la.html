<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
nec infestus sed vultu legis et illa sollemnia verba leni magis gravique quam rabida voce concipiam et agi lege<a class="footnoteLink" href="#note_LCL214_148_1" id="target_note_LCL214_148_1"><sup>1</sup></a> iubebo non iratus sed severus; et cum cervicem noxio imperabo praecidi et cum parricidas insuam culleo et cum mittam in supplicium militare et cum Tarpeio proditorem hostemve publicum imponam, sine ira eo vultu animoque ero, quo serpentes <span class="br"></span><span class="lineNumber">6</span><span class="br"></span> et animalia venenata percutio. “Iracundia opus est ad puniendum.” Quid? Tibi lex videtur irasci iis quos non novit, quos non vidit, quos non futuros sperat? Illius itaque sumendus est animus, quae non irascitur, sed constituit. Nam si bono viro ob mala facinora irasci convenit, et ob secundas res malorum hominum invidere conveniet. Quid enim est indignius quam florere improbos<a class="footnoteLink" href="#note_LCL214_148_2" id="target_note_LCL214_148_2"><sup>2</sup></a> quosdam et eos indulgentia fortunae abuti, quibus nulla potest satis mala inveniri fortuna? Sed tam commoda illorum sine invidia videbit quam scelera sine ira; bonus <span class="br"></span><span class="lineNumber">7</span><span class="br"></span> iudex damnat improbanda, non odit. “Quid ergo? Non, cum eiusmodi aliquid sapiens habebit in manibus, tangetur animus eius eritque solito commotior?” Fateor; sentiet levem quendam tenuemque motum; nam, ut dicit Zenon, in sapientis quoque animo, etiam cum vulnus sanatum est, cicatrix manet. Sentiet



</p></section><notes><section class="footnotes"><ul><li class="note" id="note_LCL214_148_1"><a class="footnoteCrossrefLink" href="#target_note_LCL214_148_1" title="Click to highlight in text"><sup class="lineRef">1</sup>lege <span class="italic">added by Gertz, after Pincianus.</span></a></li><script type="text/javascript">document.getElementById('note_LCL214_148_1').style.display = "none";</script><li class="note" id="note_LCL214_148_2"><a class="footnoteCrossrefLink" href="#target_note_LCL214_148_2" title="Click to highlight in text"><sup class="lineRef">2</sup>improbos <span class="italic">added by Gemoll.</span></a></li><script type="text/javascript">document.getElementById('note_LCL214_148_2').style.display = "none";</script></ul></section></notes></section>