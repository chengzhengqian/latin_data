<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

a me est tributum Hirtio ornamentum? Nam Caesari
plura et maiora debentur. Deceptum autem patrem Caesarem
a me dicere audes? Tu, tu, inquam, illum occidisti
Lupercalibus: cuius, homo ingratissime, flamonium cur
reliquisti?</p>
<p>Sed iam videte magni et clari viri admirabilem gravitatem
atque constantiam:</p>
<p><span class="br"></span><span class="lineNumber">42</span><span class="br"></span>“Mihi quidem constat nec meam contumeliam nec
meorum ferre, nec deserere partis quas Pompeius odivit
nec veteranos sedibus suis moveri pati nec singulos ad cruciatum
trahi nec fallere fidem quam dedi Dolabellae—”</p>
<p>Omitto alia: ‘fidem Dolabellae,’ sanctissimi viri, deserere
homo pius non potest. Quam ‘fidem’? An optimi
cuiusque caedis, urbis et Italiae partitionis, vastandarum
diripiendarumque provinciarum? Nam quid erat aliud
quod inter Antonium et Dolabellam, impurissimos parricidas,
foedere et fide sanciretur?</p>
<p><span class="br"></span><span class="lineNumber">43</span><span class="br"></span>“—nec Lepidi societatem violare, piissimi hominis—”`</p>
<p>Tibi cum Lepido ‘societas’ aut cum ullo, non dicam
bono civi, sicut ille est, sed homine sano? Id agis ut Lepidum
aut impium aut insanum existimari velis. Nihil agis—quamquam
adfirmare de altero difficile est—de Lepido
praesertim, quem ego metuam numquam; bene sperabo,
dum licebit. Revocare te a furore Lepidus voluit, non adiutor
esse dementiae. Tu porro ne pios quidem, sed ‘piissimos’
quaeris et, quod verbum omnino nullum in lingua




</p></section><notes></notes></section>