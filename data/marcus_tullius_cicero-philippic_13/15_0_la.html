<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

aetatis, sed ab eo minime usurpandum qui suam
amentiam huic puero praebet ad gloriam.</p>
<p><span class="br"></span><span class="lineNumber">25</span><span class="br"></span>“—qui omnia nomini debes—”</p>
<p>‘Debet’ vero solvitque praeclare. Si enim ille ‘patriae
parens,’ ut tu appellas—ego quid sentiam videro—cur non
hic parens verior a quo certe vitam habemus e tuis facinerosissimis
manibus ereptam?</p>
<p>“—id agere ut iure damnatus sit Dolabella—”</p>
<p>Turpem vero actionem, qua defenditur amplissimi auctoritas
ordinis contra crudelissimi gladiatoris amentiam!</p>
<p>“—et ut venefica haec liberetur obsidione—”</p>
<p>‘Veneficam’ audes appellare eum virum qui tuis veneficiis
remedia invenit? Quem ita obsides, nove Hannibal
aut si quis acutior imperator fuit, ut te ipse obsideas neque
te istinc, si cupias, possis explicare. Recesseris: undique
omnes insequentur; manseris: haerebis. Nimirum recte
veneficam appellas a quo tibi praesentem pestem vides
comparatum.</p>
<p>“—ut quam potentissimus sit Cassius atque Brutus.”</p>
<p><span class="br"></span><span class="lineNumber">26</span><span class="br"></span>Putes Censorinum dicere aut Ventidium aut etiam ipsos
Antonios. Cur autem nolint potentis esse non modo optimos
et nobilissimos viros sed secum etiam in rei publicae
defensione coniunctos?</p>
<p>“Nimirum eodem modo haec aspicitis ut priora;—”</p>
</section><notes></notes></section>