<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>“Vectigalia Iulianis Lupercis ademistis.”</p>
<p>Lupercorum mentionem facere audet neque illius diei
memoriam perhorrescit quo ausus est obrutus vino, unguentis
oblitus, nudus gementem populum Romanum ad
servitutem cohortari?</p>
<p>“Veteranorum colonias, deductas lege senatus consulto
sustulistis.”</p>
<p>Nos sustulimus an contra lege comitiis centuriatis lata
sanximus? Vide ne tu veteranos, eos tamen qui erant perditi,
perdideris in eumque locum deduxeris ex quo ipsi iam
sentiunt se numquam exituros.</p>
<p><span class="br"></span><span class="lineNumber">32</span><span class="br"></span>“Massiliensibus iure belli adempta reddituros vos pollicemini.”</p>
<p>Nihil disputo de ‘iure belli’—magis facilis disputatio est
quam necessaria—illud tamen animadvertite, patres conscripti,
quam sit huic rei publicae natus hostis Antonius,
qui tanto opere eam civitatem oderit quam scit huic rei
publicae semper fuisse amicissimam.</p>
</section>
<section class="div2">
<p>[16] “Neminem Pompeianum qui vivat teneri lege Hirtia
dictitatis.”</p>
<p>Quis, quaeso, iam legis Hirtiae mentionem facit? Cuius
non minus arbitror latorem ipsum quam eos de quibus lata
est paenitere. Omnino mea quidem sententia legem illam
appellare fas non est; et, ut sit lex, non debemus illam Hirti
legem putare.</p>
</section><notes></notes></section>