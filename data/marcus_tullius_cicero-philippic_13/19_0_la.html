<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

reliquos clarissimos viros commemorem? Nostis omnis.
Magis vereor ne longum me in enumerando quam ne ingratum
in praetereundo putetis. Qui aedilicii, qui tribunicii,
qui quaestorii! Quid multa? Talis senatorum et dignitas
et multitudo fuit ut magna excusatione opus eis sit qui in
illa castra non venerunt.</p>
<p>Nunc reliqua attendite.</p>
</section>
<section class="div2">
<p>[15] “Victum Ciceronem ducem habuistis.”</p>
<p>Eo libentius ‘ducem’ audio quod certe ille dicit invitus;
nam de ‘victo’ nihil laboro. Fatum enim meum est sine re
publica nec vinci posse nec vincere.</p>
<p>“Macedoniam munitis exercitibus.”</p>
<p>Et quidem fratri tuo qui a vobis nihil degenerat extorsimus.</p>
<p>“Africam commisistis Varo bis capto.”</p>
<p>Hic cum Gaio fratre putat se litigare.</p>
<p>“In Syriam Cassium misistis.”</p>
<p>Non igitur sentis huic causae orbem terrae patere, te
extra munitiones tuas vestigium ubi imprimas non habere?</p>
<p><span class="br"></span><span class="lineNumber">31</span><span class="br"></span>“Cascam tribunatum gerere passi estis.”</p>
<p>Quid ergo? Ut Marullum, ut Caesetium a re publica removeremus
eum per quem ut neque idem hoc posthac
neque multa eius modi accidere possent consecuti sumus?</p>
</section><notes></notes></section>