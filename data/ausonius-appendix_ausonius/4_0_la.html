<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">15</span><span class="br"></span>ambigeres, raperetne rosis Aurora ruborem</span><span class="linebreak"></span>
<span class="line indent1">an daret et flores tingueret orta dies.</span><span class="linebreak"></span>
<span class="line">ros unus, color unus et unum mane duorum;</span><span class="linebreak"></span>
<span class="line indent1">sideris et floris nam domina una Venus.</span><span class="linebreak"></span>
<span class="line">forsan et unus odor: sed celsior ille per auras</span><span class="linebreak"></span>
<span class="line indent1"><span class="br"></span><span class="lineNumber">20</span><span class="br"></span>diffluit: expirat proximus iste magis.</span><span class="linebreak"></span>
<span class="line">communis Paphie dea sideris et dea floris</span><span class="linebreak"></span>
<span class="line indent1">praecipit unius muricis esse habitum.</span><span class="linebreak"></span>
<span class="line">Momentum intererat, quo se nascentia florum</span><span class="linebreak"></span>
<span class="line indent1">germina conparibus dividerent spatiis.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>haec viret angusto foliorum tecta galero,</span><span class="linebreak"></span>
<span class="line indent1">hanc tenui folio purpura rubra notat.</span><span class="linebreak"></span>
<span class="line">haec aperit primi fastigia celsa obelisci</span><span class="linebreak"></span>
<span class="line indent1">mucronem absolvens purpurei capitis.</span><span class="linebreak"></span>
<span class="line">vertice collectos illa exsinuabat amictus,</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>iam meditans foliis se numerare suis:</span><span class="linebreak"></span>
<span class="line">nec mora: ridentis calathi patefecit honorem</span><span class="linebreak"></span>
<span class="line indent1">prodens inclusi semina densa croci.</span><span class="linebreak"></span>
<span class="line">haec modo, quae toto rutilaverat igne comarum</span><span class="linebreak"></span>
<span class="line indent1">pallida conlapsis deseritur foliis.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>mirabar celerem fugitiva aetate rapinam</span><span class="linebreak"></span>
<span class="line indent1">et, dum nascuntur, consenuisse rosas.</span><span class="linebreak"></span>
<span class="line">ecce et defluxit rutili coma punica floris,</span><span class="linebreak"></span>
<span class="line indent1">dum loquor, et tellus tecta rubore micat.</span><span class="linebreak"></span>
<span class="line">tot species tantosque ortus variosque novatus</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>una dies aperit, conficit ipsa dies.</span><span class="linebreak"></span>
<span class="line">Conquerimur, Natura, brevis quod gratia talis:</span><span class="linebreak"></span>
<span class="line indent1">ostentata oculis illico dona rapis.</span><span class="linebreak"></span>
<span class="line">quam longa una dies, aetas tam longa rosarum:</span><span class="linebreak"></span>
<span class="line indent1">cum pubescenti iuncta senecta brevis.</span><span class="linebreak"></span>
</p></section><notes></notes></section>