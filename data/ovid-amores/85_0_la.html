<section class="div1 language" lang="la"><header><hgroup><h1>Ovid</h1></hgroup></header><section class="div2">
<h3>IX</h3>
<p class="lineGroup">
<span class="line">Memnona si mater, mater ploravit Achillem,</span><span class="linebreak"></span>
<span class="line indent2">et tangunt magnas tristia fata deas,</span><span class="linebreak"></span>
<span class="line">flebilis indignos, Elegia, solve capillos!</span><span class="linebreak"></span>
<span class="line indent4">a, nimis ex vero nunc tibi nomen erit!—</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ille tui vates operis, tua fama, Tibullus</span><span class="linebreak"></span>
<span class="line indent4">ardet in extructo, corpus inane, rogo.</span><span class="linebreak"></span>
<span class="line">ecce, puer Veneris fert eversamque pharetram</span><span class="linebreak"></span>
<span class="line indent2">et fractos arcus et sine luce facem;</span><span class="linebreak"></span>
<span class="line">adspice, demissis ut eat miserabilis alis</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>pectoraque infesta tundat aperta manu!</span><span class="linebreak"></span>
<span class="line">excipiunt lacrimas sparsi per colla capilli,</span><span class="linebreak"></span>
<span class="line indent2">oraque singultu concutiente sonant.</span><span class="linebreak"></span>
<span class="line">fratris in Aeneae sic illum funere dicunt</span><span class="linebreak"></span>
<span class="line indent4">egressum tectis, pulcher Iule, tuis;</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>nec minus est confusa Venus moriente Tibullo,</span><span class="linebreak"></span>
<span class="line indent2">quam iuveni rupit cum ferus inguen aper.</span><span class="linebreak"></span>
<span class="line">at sacri vates et divum cura vocamur;</span><span class="linebreak"></span>
<span class="line indent2">sunt etiam qui nos numen habere putent.</span><span class="linebreak"></span>
<span class="line">Scilicet omne sacrum mors inportuna profanat,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>omnibus obscuras inicit illa manus!</span><span class="linebreak"></span>
<span class="line">quid pater Ismario, quid mater profuit Orpheo?</span><span class="linebreak"></span>
<span class="line indent2">carmine quid victas obstipuisse feras?</span><span class="linebreak"></span>
<span class="line">et Linon<a class="footnoteLink" href="#note_LCL041_486_1" id="target_note_LCL041_486_1"><sup>1</sup></a> in silvis idem pater “aelinon!” altis</span><span class="linebreak"></span>
<span class="line indent2">dicitur invita concinuisse lyra.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>adice Maeoniden, a quo ceu fonte perenni</span><span class="linebreak"></span>
<span class="line indent2">vatum Pieriis ora rigantur aquis—</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_486_1"><a class="footnoteCrossrefLink" href="#target_note_LCL041_486_1" title="Click to highlight in text"><sup class="lineRef">1</sup><span class="italic">So Ehw</span>.: aelinon—aelinon <span class="italic">vulg.</span></a></li><script type="text/javascript">document.getElementById('note_LCL041_486_1').style.display = "none";</script></ul></section></notes></section>