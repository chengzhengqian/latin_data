<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">pessima Tydides scelerum monimenta reliquit.</span><span class="linebreak"></span>
<span class="line indent2">ille deam primus perculit—alter ego!</span><span class="linebreak"></span>
<span class="line">et minus ille nocens. mihi, quam profitebar amare</span><span class="linebreak"></span>
<span class="line indent2">laesa est; Tydides saevus in hoste fuit.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>I nunc, magnificos victor molire triumphos,</span><span class="linebreak"></span>
<span class="line indent2">cinge comam lauro votaque redde Iovi,</span><span class="linebreak"></span>
<span class="line">quaeque tuos currus comitantum turba sequetur,</span><span class="linebreak"></span>
<span class="line indent2">clamet “io! forti victa puella viro est!”</span><span class="linebreak"></span>
<span class="line">ante eat effuso tristis captiva capillo,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>si sinerent laesae, candida tota, genae.</span><span class="linebreak"></span>
<span class="line">aptius impressis fuerat livere labellis</span><span class="linebreak"></span>
<span class="line indent2">et collum blandi dentis habere notam.</span><span class="linebreak"></span>
<span class="line">denique, si tumidi ritu torrentis agebar,</span><span class="linebreak"></span>
<span class="line indent2">caecaque me praedam fecerat ira suam,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>nonne satis fuerat timidae inclamasse puellae,</span><span class="linebreak"></span>
<span class="line indent2">nec nimium rigidas intonuisse minas,</span><span class="linebreak"></span>
<span class="line">aut tunicam a summa diducere turpiter ora</span><span class="linebreak"></span>
<span class="line indent2">ad mediam?—mediae zona tulisset opem.</span><span class="linebreak"></span>
<span class="line">At nunc sustinui raptis a fronte capillis</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>ferreus ingenuas ungue notare genas.</span><span class="linebreak"></span>
<span class="line">adstitit illa amens albo et sine sanguine vultu,</span><span class="linebreak"></span>
<span class="line indent2">caeduntur Pariis qualia saxa iugis.</span><span class="linebreak"></span>
<span class="line">exanimis artus et membra trementia vidi—</span><span class="linebreak"></span>
<span class="line indent2">ut cum populeas ventilat aura comas,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>ut leni Zephyro gracilis vibratur harundo,</span><span class="linebreak"></span>
<span class="line indent2">summave cum tepido stringitur unda Noto;</span><span class="linebreak"></span>
<span class="line">suspensaeque diu lacrimae fluxere per ora,</span><span class="linebreak"></span>
<span class="line indent2">qualiter abiecta de nive manat aqua.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>