<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">vacca puella tua est—aptus color ille puellae;</span><span class="linebreak"></span>
<span class="line indent2">tu vir et in vacca conpare taurus eras.</span><span class="linebreak"></span>
<span class="line">pectora quod rostro cornix fodiebat acuto,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>ingenium dominae lena movebat anus.</span><span class="linebreak"></span>
<span class="line">quod cunctata diu taurum sua vacca reliquit,</span><span class="linebreak"></span>
<span class="line indent2">frigidus in viduo destituere toro.</span><span class="linebreak"></span>
<span class="line">livor et adverso maculae sub pectore nigrae</span><span class="linebreak"></span>
<span class="line indent4">pectus adulterii labe carere negant.”</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Dixerat interpres. gelido mihi sanguis ab ore</span><span class="linebreak"></span>
<span class="line indent2">fugit, et ante oculos nox stetit alta meos.</span><span class="linebreak"></span>
</p>
<h3>VI</h3>
<p class="lineGroup">
<span class="line">Amnis harundinibus limosas obsite ripas,</span><span class="linebreak"></span>
<span class="line indent2">ad dominam propero—siste parumper aquas!</span><span class="linebreak"></span>
<span class="line">nec tibi sunt pontes nec quae sine remigis ictu</span><span class="linebreak"></span>
<span class="line indent2">concava traiecto cumba rudente vehat.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>parvus eras, memini, nec te transire refugi,</span><span class="linebreak"></span>
<span class="line indent2">summaque vix talos contigit unda meos.</span><span class="linebreak"></span>
<span class="line">nunc ruis adposito nivibus de monte solutis</span><span class="linebreak"></span>
<span class="line indent2">et turpi crassas gurgite volvis aquas.</span><span class="linebreak"></span>
<span class="line">quid properasse iuvat, quid parca dedisse quieti</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>tempora, quid nocti conseruisse diem,</span><span class="linebreak"></span>
<span class="line">si tamen hic standum est, si non datur artibus ullis</span><span class="linebreak"></span>
<span class="line indent2">ulterior nostro ripa premenda pedi?</span><span class="linebreak"></span>
<span class="line">nunc ego, quas habuit pinnas Danaeius heros,</span><span class="linebreak"></span>
<span class="line indent2">terribili densum cum tulit angue caput,</span><span class="linebreak"></span>
</p></section><notes></notes></section>