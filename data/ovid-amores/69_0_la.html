<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Sed pendent tibi crura. potes, si forte iuvabit,</span><span class="linebreak"></span>
<span class="line indent2">cancellis primos inseruisse pedes.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>maxima iam vacuo praetor spectacula circo</span><span class="linebreak"></span>
<span class="line indent2">quadriiugos aequo carcere misit equos.</span><span class="linebreak"></span>
<span class="line">cui studeas, video. vincet, cuicumque favebis.</span><span class="linebreak"></span>
<span class="line indent2">quid cupias, ipsi scire videntur equi.</span><span class="linebreak"></span>
<span class="line">me miserum, metam spatioso circuit orbe!</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>quid facis? admoto proxumus axe subit.</span><span class="linebreak"></span>
<span class="line">quid facis, infelix? perdis bona vota puellae.</span><span class="linebreak"></span>
<span class="line indent2">tende, precor, valida lora sinistra manu!</span><span class="linebreak"></span>
<span class="line">favimus ignavo—sed enim revocate, Quirites,</span><span class="linebreak"></span>
<span class="line indent2">et date iactatis undique signa togis!</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>en, revocant!—ac ne turbet toga mota capillos,</span><span class="linebreak"></span>
<span class="line indent2">in nostros abdas te licet usque sinus.</span><span class="linebreak"></span>
<span class="line">Iamque patent iterum reserato carcere postes;</span><span class="linebreak"></span>
<span class="line indent2">evolat admissis discolor agmen equis.</span><span class="linebreak"></span>
<span class="line">nunc saltem supera spatioque insurge patenti!</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>sint mea, sint dominae fac rata vota meae!</span><span class="linebreak"></span>
<span class="line">Sunt dominae rata vota meae, mea vota supersunt.</span><span class="linebreak"></span>
<span class="line indent2">ille tenet palmam; palma petenda mea est.”</span><span class="linebreak"></span>
<span class="line">Risit, et argutis quiddam promisit ocellis.</span><span class="linebreak"></span>
<span class="line indent2">“Hoc satis est, alio cetera redde loco!”</span><span class="linebreak"></span>
</p>
</section><notes></notes></section>