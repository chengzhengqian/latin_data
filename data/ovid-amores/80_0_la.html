<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">a, pudet annorum: quo me iuvenemque virumque?</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>nec iuvenem nec me sensit amica virum!</span><span class="linebreak"></span>
<span class="line">sic flammas aditura pias aeterna sacerdos</span><span class="linebreak"></span>
<span class="line indent2">surgit et a caro fratre verenda soror.</span><span class="linebreak"></span>
<span class="line">at nuper bis flava Chlide, ter candida Pitho,</span><span class="linebreak"></span>
<span class="line indent2">ter Libas officio continuata meo est;</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>exigere a nobis angusta nocte Corinnam</span><span class="linebreak"></span>
<span class="line indent2">me memini numeros sustinuisse novem.</span><span class="linebreak"></span>
<span class="line">Num mea Thessalico languent devota veneno</span><span class="linebreak"></span>
<span class="line indent2">corpora? num misero carmen et herba nocent,</span><span class="linebreak"></span>
<span class="line">sagave poenicea defixit nomina cera</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>et medium tenuis in iecur egit acus?</span><span class="linebreak"></span>
<span class="line">carmine laesa Ceres sterilem vanescit in herbam,</span><span class="linebreak"></span>
<span class="line indent2">deficiunt laesi carmine fontis aquae,</span><span class="linebreak"></span>
<span class="line">ilicibus glandes cantataque vitibus uva</span><span class="linebreak"></span>
<span class="line indent5">decidit, et nullo poma movente fluunt.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>quid vetat et nervos magicas torpere per artes?</span><span class="linebreak"></span>
<span class="line indent2">forsitan inpatiens fit latus inde meum.</span><span class="linebreak"></span>
<span class="line">huc pudor accessit: facti pudor ipse nocebat;</span><span class="linebreak"></span>
<span class="line indent2">ille fuit vitii causa secunda mei.</span><span class="linebreak"></span>
<span class="line">At qualem vidi tantum tetigique puellam!</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>sic etiam tunica tangitur illa sua.</span><span class="linebreak"></span>
<span class="line">illius ad tactum Pylius iuvenescere possit</span><span class="linebreak"></span>
<span class="line indent5">Tithonosque annis fortior esse suis.</span><span class="linebreak"></span>
<span class="line">haec mihi contigerat; sed vir non contigit illi.</span><span class="linebreak"></span>
<span class="line indent2">quas nunc concipiam per nova vota preces?</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>credo etiam magnos, quo sum tam turpiter usus,</span><span class="linebreak"></span>
<span class="line indent2">muneris oblati paenituisse deos.</span><span class="linebreak"></span>
<span class="line">optabam certe recipi—sum nempe receptus;</span><span class="linebreak"></span>
<span class="line indent2">oscula ferre—tuli; proximus esse—fui.</span><span class="linebreak"></span>
</p></section><notes></notes></section>