<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ibit in adversos montes duplicataque nimbo</span><span class="linebreak"></span>
<span class="line indent2">flumina, congestas exteret ille nives,</span><span class="linebreak"></span>
<span class="line">nec freta pressurus tumidos causabitur Euros</span><span class="linebreak"></span>
<span class="line indent2">aptaque verrendis sidera quaeret aquis.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>quis nisi vel miles vel amans et frigora noctis</span><span class="linebreak"></span>
<span class="line indent2">et denso mixtas perferet imbre nives?</span><span class="linebreak"></span>
<span class="line">mittitur infestos alter speculator in hostes;</span><span class="linebreak"></span>
<span class="line indent2">in rivale oculos alter, ut hoste, tenet.</span><span class="linebreak"></span>
<span class="line">ille graves urbes, hic durae limen amicae</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>obsidet; hic portas frangit, at ille fores.</span><span class="linebreak"></span>
<span class="line">Saepe soporatos invadere profuit hostes</span><span class="linebreak"></span>
<span class="line indent2">caedere et armata vulgus inerme manu.</span><span class="linebreak"></span>
<span class="line">sic fera Threicii ceciderunt agmina Rhesi,</span><span class="linebreak"></span>
<span class="line indent2">et dominum capti deseruistis equi.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>nempe maritorum somnis utuntur amantes,</span><span class="linebreak"></span>
<span class="line indent2">et sua sopitis hostibus arma movent.</span><span class="linebreak"></span>
<span class="line">custodum transire manus vigilumque catervas</span><span class="linebreak"></span>
<span class="line indent2">militis et miseri semper amantis opus.</span><span class="linebreak"></span>
<span class="line">Mars dubius nec certa Venus; victique resurgunt,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>quosque neges umquam posse iacere, cadunt.</span><span class="linebreak"></span>
<span class="line">Ergo desidiam quicumque vocabat amorem,</span><span class="linebreak"></span>
<span class="line indent2">desinat. ingenii est experientis amor.</span><span class="linebreak"></span>
<span class="line">ardet in abducta Briseide magnus Achillesâ€”</span><span class="linebreak"></span>
<span class="line indent2">dum licet, Argeas frangite, Troes, opes!</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Hector ab Andromaches conplexibus ibat ad arma,</span><span class="linebreak"></span>
<span class="line indent2">et, galeam capiti quae daret, uxor erat.</span><span class="linebreak"></span>
<span class="line">summa ducum, Atrides, visa Priameide fertur</span><span class="linebreak"></span>
<span class="line indent2">Maenadis effusis obstipuisse comis.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>