<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">siqua metu dempto casta est, ea denique casta est;</span><span class="linebreak"></span>
<span class="line indent4">quae, quia non liceat, non facit, illa facit!</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ut iam servaris bene corpus, adultera mens est;</span><span class="linebreak"></span>
<span class="line indent2">nec custodiri, ne<a class="footnoteLink" href="#note_LCL041_460_1" id="target_note_LCL041_460_1"><sup>1</sup></a> velit, ulla<a class="footnoteLink" href="#note_LCL041_460_2" id="target_note_LCL041_460_2"><sup>2</sup></a> potest.</span><span class="linebreak"></span>
<span class="line">nec corpus servare potes, licet omnia claudas;</span><span class="linebreak"></span>
<span class="line indent2">omnibus exclusis intus adulter erit.</span><span class="linebreak"></span>
<span class="line">cui peccare licet, peccat minus; ipsa potestas</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>semina nequitiae languidiora facit.</span><span class="linebreak"></span>
<span class="line">desine, crede mihi, vitia inritare vetando;</span><span class="linebreak"></span>
<span class="line indent2">obsequio vinces aptius illa tuo.</span><span class="linebreak"></span>
<span class="line">Vidi ego nuper equum contra sua vincla tenacem</span><span class="linebreak"></span>
<span class="line indent2">ore reluctanti fulminis ire modo;</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>constitit ut primum concessas sensit habenas</span><span class="linebreak"></span>
<span class="line indent2">frenaque in effusa laxa iacere iuba!</span><span class="linebreak"></span>
<span class="line">nitimur in vetitum semper cupimusque negata;</span><span class="linebreak"></span>
<span class="line indent4">sic interdictis imminet aeger aquis.</span><span class="linebreak"></span>
<span class="line">centum fronte oculos, centum cervice gerebat</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>Argus—et hos unus saepe fefellit Amor;</span><span class="linebreak"></span>
<span class="line">in thalamum Danae ferro saxoque perennem</span><span class="linebreak"></span>
<span class="line indent4">quae fuerat virgo tradita, mater erat;</span><span class="linebreak"></span>
<span class="line">Penelope mansit, quamvis custode carebat,</span><span class="linebreak"></span>
<span class="line indent2">inter tot iuvenes intemerata procos.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Quidquid servatur cupimus magis, ipsaque furem</span><span class="linebreak"></span>
<span class="line indent2">cura vocat; pauci, quod sinit alter, amant.</span><span class="linebreak"></span>
<span class="line">nec facie placet illa sua, sed amore mariti;</span><span class="linebreak"></span>
<span class="line indent2">nescio quid, quod te ceperit, esse putant.</span><span class="linebreak"></span>
<span class="line">non proba fit, quam vir servat, sed adultera cara;</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>ipse timor pretium corpore maius habet.</span><span class="linebreak"></span>
<span class="line">indignere licet, iuvat inconcessa voluptas;</span><span class="linebreak"></span>
<span class="line indent2">sola placet, “timeo!” dicere siqua potest.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_460_1"><a class="footnoteCrossrefLink" href="#target_note_LCL041_460_1" title="Click to highlight in text"><sup class="lineRef">1</sup>ne <span class="italic">P</span>: ni <span class="italic">vulg.</span></a></li><script type="text/javascript">document.getElementById('note_LCL041_460_1').style.display = "none";</script><li class="note" id="note_LCL041_460_2"><a class="footnoteCrossrefLink" href="#target_note_LCL041_460_2" title="Click to highlight in text"><sup class="lineRef">2</sup>ulla <span class="italic">P s</span>: illa <span class="italic">vulg.</span></a></li><script type="text/javascript">document.getElementById('note_LCL041_460_2').style.display = "none";</script></ul></section></notes></section>