<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">15</span><span class="br"></span>traditur et nymphe mortalis amore Calypso</span><span class="linebreak"></span>
<span class="line indent2">capta recusantem detinuisse virum.</span><span class="linebreak"></span>
<span class="line">creditur aequoream Pthio Nereida regi,</span><span class="linebreak"></span>
<span class="line indent2">Egeriam iusto concubuisse Numae,</span><span class="linebreak"></span>
<span class="line">Vulcano Venerem, quamvis incude relicta</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>turpiter obliquo claudicet ille pede.</span><span class="linebreak"></span>
<span class="line">carminis hoc ipsum genus inpar; sed tamen apte</span><span class="linebreak"></span>
<span class="line indent2">iungitur herous cum breviore modo.</span><span class="linebreak"></span>
<span class="line">tu quoque me, mea lux, in quaslibet accipe leges;</span><span class="linebreak"></span>
<span class="line indent2">te deceat medio iura dedisse foro.<a class="footnoteLink" href="#note_LCL041_434_1" id="target_note_LCL041_434_1"><sup>1</sup></a></span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Non tibi crimen ero, nec quo laetere remoto;</span><span class="linebreak"></span>
<span class="line indent2">non erit hic nobis infitiandus amor.</span><span class="linebreak"></span>
<span class="line">sunt mihi pro magno felicia carmina censu,</span><span class="linebreak"></span>
<span class="line indent2">et multae per me nomen habere volunt;</span><span class="linebreak"></span>
<span class="line">novi aliquam, quae se circumferat esse Corinnam.</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>ut fiat, quid non illa dedisse velit?</span><span class="linebreak"></span>
<span class="line">sed neque diversi ripa labuntur eadem</span><span class="linebreak"></span>
<span class="line indent2">frigidus Eurotas populiferque Padus,</span><span class="linebreak"></span>
<span class="line">nec nisi tu nostris cantabitur ulla libellis;</span><span class="linebreak"></span>
<span class="line indent2">ingenio causas tu dabis una meo.</span><span class="linebreak"></span>
</p>
<h3>XVIII</h3>
<p class="lineGroup">
<span class="line">Carmen ad iratum dum tu perducis Achillen</span><span class="linebreak"></span>
<span class="line indent2">primaque iuratis induis arma viris,</span><span class="linebreak"></span>
<span class="line">nos, Macer, ignava Veneris cessamus in umbra,</span><span class="linebreak"></span>
<span class="line indent2">et tener ausuros grandia frangit Amor.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>saepe meae “tandem” dixi “discede” puellae—</span><span class="linebreak"></span>
<span class="line indent2">in gremio sedit protinus illa meo.</span><span class="linebreak"></span>
<span class="line">saepe “pudet!” dixi—lacrimis vix illa retentis</span><span class="linebreak"></span>
<span class="line indent2">“me miseram! iam te” dixit “amare pudet?”</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_434_1"><a class="footnoteCrossrefLink" href="#target_note_LCL041_434_1" title="Click to highlight in text"><sup class="lineRef">1</sup>foro <span class="italic">P</span>: toro <span class="italic">vulg.</span></a></li><script type="text/javascript">document.getElementById('note_LCL041_434_1').style.display = "none";</script></ul></section></notes></section>