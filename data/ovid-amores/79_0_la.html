<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">damnosus pecori curris, damnosior agris.</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>forsitan haec alios; me mea damna movent.</span><span class="linebreak"></span>
<span class="line">Huic ego, vae! demens narrabam fluminum amores!</span><span class="linebreak"></span>
<span class="line indent2">iactasse indigne nomina tanta pudet.</span><span class="linebreak"></span>
<span class="line">nescio quem hunc spectans Acheloon et Inachon</span><span class="linebreak"></span>
<span class="line indent6">amnem</span><span class="linebreak"></span>
<span class="line indent2">et potui nomen, Nile, referre tuum!</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>at tibi pro meritis, opto, non candide torrens,</span><span class="linebreak"></span>
<span class="line indent2">sint rapidi soles siccaque semper hiemps!</span><span class="linebreak"></span>
</p>
<h3>VII</h3>
<p class="lineGroup">
<span class="line">At non formosa est, at non bene culta puella,</span><span class="linebreak"></span>
<span class="line indent2">at, puto, non votis saepe petita meis!</span><span class="linebreak"></span>
<span class="line">hanc tamen in nullos tenui male languidus usus,</span><span class="linebreak"></span>
<span class="line indent2">sed iacui pigro crimen onusque toro;</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>nec potui cupiens, pariter cupiente puella,</span><span class="linebreak"></span>
<span class="line indent2">inguinis effeti parte iuvante frui.</span><span class="linebreak"></span>
<span class="line">illa quidem nostro subiecit eburnea collo</span><span class="linebreak"></span>
<span class="line indent2">bracchia Sithonia candidiora nive,</span><span class="linebreak"></span>
<span class="line">osculaque inseruit cupida luctantia lingua</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>lascivum femori supposuitque femur,</span><span class="linebreak"></span>
<span class="line">et mihi blanditias dixit dominumque vocavit,</span><span class="linebreak"></span>
<span class="line indent2">et quae praeterea publica verba iuvant.</span><span class="linebreak"></span>
<span class="line">tacta tamen veluti gelida mea membra cicuta</span><span class="linebreak"></span>
<span class="line indent2">segnia propositum destituere meum;</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>truncus iners iacui, species et inutile pondus,</span><span class="linebreak"></span>
<span class="line indent2">et non exactum, corpus an umbra forem.</span><span class="linebreak"></span>
<span class="line">Quae mihi ventura est, siquidem ventura, senectus,</span><span class="linebreak"></span>
<span class="line indent2">cum desit numeris ipsa iuventa suis?</span><span class="linebreak"></span>
</p></section><notes></notes></section>