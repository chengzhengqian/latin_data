<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nec valido quisquam terram scindebat<a class="footnoteLink" href="#note_LCL041_484_1" id="target_note_LCL041_484_1"><sup>1</sup></a> aratro,</span><span class="linebreak"></span>
<span class="line indent2">signabat nullo limite mensor humum,</span><span class="linebreak"></span>
<span class="line">non freta demisso verrebant eruta remo;</span><span class="linebreak"></span>
<span class="line indent2">ultima mortali tum via litus erat.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Contra te sollers, hominum natura, fuisti</span><span class="linebreak"></span>
<span class="line indent2">et nimium damnis ingeniosa tuis.</span><span class="linebreak"></span>
<span class="line">quo tibi, turritis incingere moenibus urbes?</span><span class="linebreak"></span>
<span class="line indent2">quo tibi, discordes addere in arma manus?</span><span class="linebreak"></span>
<span class="line">quid tibi cum pelago—terra contenta fuisses!</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>cur non et caelum, tertia regna, petis?</span><span class="linebreak"></span>
<span class="line">qua licet, adfectas caelum quoque—templa</span><span class="linebreak"></span>
<span class="line indent5">Quirinus,</span><span class="linebreak"></span>
<span class="line indent2">Liber et Alcides et modo Caesar habent.</span><span class="linebreak"></span>
<span class="line">eruimus terra solidum pro frugibus aurum.</span><span class="linebreak"></span>
<span class="line indent2">possidet inventas sanguine miles opes.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>curia pauperibus clausa est—dat census honores;</span><span class="linebreak"></span>
<span class="line indent2">inde gravis iudex, inde severus eques!</span><span class="linebreak"></span>
<span class="line">Omnia possideant; illis Campusque forumque</span><span class="linebreak"></span>
<span class="line indent2">serviat, hi pacem crudaque bella gerant—</span><span class="linebreak"></span>
<span class="line">tantum ne nostros avidi liceantur amores,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>et—satis est—aliquid pauperis esse sinant!</span><span class="linebreak"></span>
<span class="line">at nunc, exaequet tetricas licet illa Sabinas,</span><span class="linebreak"></span>
<span class="line indent2">imperat ut captae qui dare multa potest;</span><span class="linebreak"></span>
<span class="line">me prohibet custos, in me timet illa maritum.</span><span class="linebreak"></span>
<span class="line indent2">si dederim, tota cedet uterque domo!</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>o si neclecti quisquam deus ultor amantis</span><span class="linebreak"></span>
<span class="line indent2">tam male quaesitas pulvere mutet opes!</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_484_1"><a class="footnoteCrossrefLink" href="#target_note_LCL041_484_1" title="Click to highlight in text"><sup class="lineRef">1</sup>findebat <span class="italic">vulg.</span></a></li><script type="text/javascript">document.getElementById('note_LCL041_484_1').style.display = "none";</script></ul></section></notes></section>