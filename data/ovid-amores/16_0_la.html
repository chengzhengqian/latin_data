<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">15</span><span class="br"></span>suspicor, et fama est. oculis quoque pupula duplex</span><span class="linebreak"></span>
<span class="line indent2">fulminat, et gemino lumen ab orbe venit.</span><span class="linebreak"></span>
<span class="line">evocat antiquis proavos atavosque sepulcris</span><span class="linebreak"></span>
<span class="line indent2">et solidam longo carmine findit humum.</span><span class="linebreak"></span>
<span class="line">Haec sibi proposuit thalamos temerare pudicos;</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>nec tamen eloquio lingua nocente caret.</span><span class="linebreak"></span>
<span class="line">fors me sermoni testem dedit; illa monebat</span><span class="linebreak"></span>
<span class="line indent2">talia—me duplices occuluere fores:</span><span class="linebreak"></span>
<span class="line">“scis here te, mea lux, iuveni placuisse beato?</span><span class="linebreak"></span>
<span class="line indent2">haesit et in vultu constitit usque tuo.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>et cur non placeas? nulli tua forma secunda est;</span><span class="linebreak"></span>
<span class="line indent2">me miseram, dignus corpore cultus abest!</span><span class="linebreak"></span>
<span class="line">tam felix esses quam formosissima, vellem—</span><span class="linebreak"></span>
<span class="line indent2">non ego, te facta divite, pauper ero.</span><span class="linebreak"></span>
<span class="line">stella tibi oppositi nocuit contraria Martis.</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>Mars abiit; signo nunc Venus apta suo.</span><span class="linebreak"></span>
<span class="line">prosit ut adveniens, en adspice! dives amator</span><span class="linebreak"></span>
<span class="line indent2">te cupiit; curae, quid tibi desit, habet.</span><span class="linebreak"></span>
<span class="line">est etiam facies, qua<a class="footnoteLink" href="#note_LCL041_348_1" id="target_note_LCL041_348_1"><sup>1</sup></a> se tibi conparet, illi;</span><span class="linebreak"></span>
<span class="line indent2">si te non emptam vellet, emendus erat.”</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Erubuit. “decet alba quidem pudor ora, sed iste,</span><span class="linebreak"></span>
<span class="line indent2">si simules, prodest; verus obesse solet.</span><span class="linebreak"></span>
<span class="line">cum bene deiectis gremium spectabis ocellis,</span><span class="linebreak"></span>
<span class="line indent2">quantum quisque ferat, respiciendus erit.</span><span class="linebreak"></span>
<span class="line">forsitan inmundae Tatio regnante Sabinae</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>noluerint habiles pluribus esse viris;</span><span class="linebreak"></span>
<span class="line">nunc Mars externis animos exercet in armis,</span><span class="linebreak"></span>
<span class="line indent2">at Venus Aeneae regnat in urbe sui.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL041_348_1"><a class="footnoteCrossrefLink" href="#target_note_LCL041_348_1" title="Click to highlight in text"><sup class="lineRef">1</sup><span class="italic">Francius</span>: quae <span class="italic">MSS</span>.</a></li><script type="text/javascript">document.getElementById('note_LCL041_348_1').style.display = "none";</script></ul></section></notes></section>