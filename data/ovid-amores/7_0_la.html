<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">25</span><span class="br"></span>cum tibi, quae faciam, mea lux, dicamve, placebunt,</span><span class="linebreak"></span>
<span class="line indent2">versetur digitis anulus usque tuis.</span><span class="linebreak"></span>
<span class="line">tange manu mensam, tangunt quo more precantes,</span><span class="linebreak"></span>
<span class="line indent2">optabis merito cum mala multa viro.</span><span class="linebreak"></span>
<span class="line">Quod tibi miscuerit, sapias, bibat ipse, iubeto;</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>tu puerum leviter posce, quod ipsa voles.</span><span class="linebreak"></span>
<span class="line">quae tu reddideris ego primus pocula sumam,</span><span class="linebreak"></span>
<span class="line indent2">et, qua tu biberis, hac ego parte bibam.</span><span class="linebreak"></span>
<span class="line">si tibi forte dabit, quod praegustaverit ipse,</span><span class="linebreak"></span>
<span class="line indent2">reice libatos illius ore cibos.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>nec premat inpositis sinito tua colla lacertis,</span><span class="linebreak"></span>
<span class="line indent2">mite nec in rigido pectore pone caput;</span><span class="linebreak"></span>
<span class="line">nec sinus admittat digitos habilesve papillae;</span><span class="linebreak"></span>
<span class="line indent2">oscula praecipue nulla dedisse velis!</span><span class="linebreak"></span>
<span class="line">oscula si dederis, fiam manifestus amator</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>et dicam “mea sunt!” iniciamque manum.</span><span class="linebreak"></span>
<span class="line">Haec tamen adspiciam, sed quae bene pallia celant,</span><span class="linebreak"></span>
<span class="line indent2">illa mihi caeci causa timoris erunt.</span><span class="linebreak"></span>
<span class="line">nec femori committe femur nec crure cohaere</span><span class="linebreak"></span>
<span class="line indent2">nec tenerum duro cum pede iunge pedem.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>multa miser timeo, quia feci multa proterve,</span><span class="linebreak"></span>
<span class="line indent2">exemplique metu torqueor, ecce, mei.</span><span class="linebreak"></span>
<span class="line">saepe mihi dominaeque meae properata voluptas</span><span class="linebreak"></span>
<span class="line indent2">veste sub iniecta dulce peregit opus.</span><span class="linebreak"></span>
<span class="line">hoc tu non facies; sed, ne fecisse puteris,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>conscia de tergo pallia deme tuo.</span><span class="linebreak"></span>
<span class="line">vir bibat usque roga—precibus tamen oscula desint!—</span><span class="linebreak"></span>
<span class="line indent2">dumque bibit, furtim si potes, adde merum.</span><span class="linebreak"></span>
</p></section><notes></notes></section>