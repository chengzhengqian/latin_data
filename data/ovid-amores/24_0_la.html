<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">inque ministeriis furtivae cognita noctis</span><span class="linebreak"></span>
<span class="line indent2">utilis et dandis ingeniosa notis</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>saepe venire ad me dubitantem hortata Corinnam,</span><span class="linebreak"></span>
<span class="line indent2">saepe laboranti fida reperta mihi—</span><span class="linebreak"></span>
<span class="line">accipe et ad dominam peraratas mane tabellas</span><span class="linebreak"></span>
<span class="line indent2">perfer et obstantes sedula pelle moras!</span><span class="linebreak"></span>
<span class="line">nec silicum venae nec durum in pectore ferrum,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>nec tibi simplicitas ordine maior adest.</span><span class="linebreak"></span>
<span class="line">credibile est et te sensisse Cupidinis arcus—</span><span class="linebreak"></span>
<span class="line indent2">in me militiae signa tuere tuae!</span><span class="linebreak"></span>
<span class="line">si quaeret quid agam, spe noctis vivere dices;</span><span class="linebreak"></span>
<span class="line indent2">cetera fert blanda cera notata manu.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Dum loquor, hora fugit. vacuae bene redde tabellas,</span><span class="linebreak"></span>
<span class="line indent2">verum continuo fac tamen illa legat.</span><span class="linebreak"></span>
<span class="line">adspicias oculos mando frontemque legentis;</span><span class="linebreak"></span>
<span class="line indent2">e tacito vultu scire futura licet.</span><span class="linebreak"></span>
<span class="line">nec mora, perlectis rescribat multa, iubeto;</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>odi, cum late splendida cera vacat.</span><span class="linebreak"></span>
<span class="line">conprimat ordinibus versus, oculosque moretur</span><span class="linebreak"></span>
<span class="line indent2">margine in extremo littera rasa meos.</span><span class="linebreak"></span>
<span class="line">Quid digitos opus est graphio lassare tenendo?</span><span class="linebreak"></span>
<span class="line indent2">hoc habeat scriptum tota tabella “veni!”</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>non ego victrices lauro redimire tabellas</span><span class="linebreak"></span>
<span class="line indent2">nec Veneris media ponere in aede morer.</span><span class="linebreak"></span>
<span class="line">subscribam: “<span class="sc">veneri fidas sibi naso ministras</span></span><span class="linebreak"></span>
<span class="line indent2"><span class="sc">dedicat, at nuper vile fuistis acer.”</span></span><span class="linebreak"></span>
</p></section><notes></notes></section>