<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">nam furor in dominam temeraria bracchia movit;</span><span class="linebreak"></span>
<span class="line indent2">flet mea vaesana laesa puella manu.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>tunc ego vel caros potui violare parentes</span><span class="linebreak"></span>
<span class="line indent2">saeva vel in sanctos verbera ferre deos!</span><span class="linebreak"></span>
<span class="line">Quid? non et clipei dominus septemplicis Aiax</span><span class="linebreak"></span>
<span class="line indent2">stravit deprensos lata per arva greges,</span><span class="linebreak"></span>
<span class="line">et, vindex in matre patris, malus ultor, Orestes</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>ausus in arcanas poscere tela deas?</span><span class="linebreak"></span>
<span class="line">ergo ego digestos potui laniare capillos?</span><span class="linebreak"></span>
<span class="line indent2">nec dominam motae dedecuere comae.</span><span class="linebreak"></span>
<span class="line">sic formosa fuit. talem Schoeneida dicam</span><span class="linebreak"></span>
<span class="line indent2">Maenalias arcu sollicitasse feras;</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>talis periuri promissaque velaque Thesei</span><span class="linebreak"></span>
<span class="line indent2">flevit praecipites Cressa tulisse Notos;</span><span class="linebreak"></span>
<span class="line">sic, nisi vittatis quod erat Cassandra capillis,</span><span class="linebreak"></span>
<span class="line indent2">procubuit templo, casta Minerva, tuo.</span><span class="linebreak"></span>
<span class="line">Quis mihi non “demens!” quis non mihi “barbare!” dixit?</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>ipsa nihil; pavido est lingua retenta metu.</span><span class="linebreak"></span>
<span class="line">sed taciti fecere tamen convicia vultus;</span><span class="linebreak"></span>
<span class="line indent2">egit me lacrimis ore silente reum.</span><span class="linebreak"></span>
<span class="line">ante meos umeris vellem cecidisse lacertos;</span><span class="linebreak"></span>
<span class="line indent2">utiliter potui parte carere mei.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>in mea vaesanas habui dispendia vires</span><span class="linebreak"></span>
<span class="line indent2">et valui poenam fortis in ipse meam.</span><span class="linebreak"></span>
<span class="line">quid mihi vobiscum, caedis scelerumque ministrae?</span><span class="linebreak"></span>
<span class="line indent2">debita sacrilegae vincla subite manus!</span><span class="linebreak"></span>
<span class="line">an, si pulsassem minimum de plebe Quiritem,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>plecterer—in dominam ius mihi maius erit?</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>