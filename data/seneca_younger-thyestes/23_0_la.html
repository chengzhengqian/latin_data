<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">iunctam parenti cerno. iam tuto in loco</span><span class="linebreak"></span>
<span class="line">versantur odia. venit in nostras manus</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>tandem Thyestes, venit, et totus quidem.</span><span class="linebreak"></span>
<span class="line">vix tempero animo, vix dolor frenos capit.</span><span class="linebreak"></span>
<span class="line">sic, cum feras vestigat et longo sagax</span><span class="linebreak"></span>
<span class="line">loro tenetur Umber ac presso vias</span><span class="linebreak"></span>
<span class="line">scrutatur ore, dum procul lento suem</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>odore sentit, paret et tacito locum</span><span class="linebreak"></span>
<span class="line">rostro pererrat; praeda cum propior fuit,</span><span class="linebreak"></span>
<span class="line">cervice tota pugnat et gemitu vocat</span><span class="linebreak"></span>
<span class="line">dominum morantem seque retinenti eripit.</span><span class="linebreak"></span>
<span class="line">cum sperat ira sanguinem, nescit tegi—</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>tamen tegatur. aspice, ut multo gravis</span><span class="linebreak"></span>
<span class="line">squalore vultus obruat maestos coma,</span><span class="linebreak"></span>
<span class="line">quam foeda iaceat barba.—praestetur fides.</span><span class="linebreak"></span>
<span class="line indent1">Fratrem iuvat videre. complexus mihi</span><span class="linebreak"></span>
<span class="line">redde expetitos. quidquid irarum fuit</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>transierit; ex hoc sanguis ac pietas die</span><span class="linebreak"></span>
<span class="line">colantur, animis odia damnata excidant.</span><span class="linebreak"></span>
</p></div><div class="sp"><span class="speaker"><span class="sc">thyestes</span></span><p class="lineGroup">
<span class="line">Diluere possem cuncta, nisi talis fores.</span><span class="linebreak"></span>
<span class="line">sed fateor, Atreu, fateor, admisi omnia</span><span class="linebreak"></span>
<span class="line">quae credidisti. pessimam causam meam</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>hodierna pietas fecit. est prorsus nocens</span><span class="linebreak"></span>
<span class="line">quicumque visus tam bono fratri est nocens.</span><span class="linebreak"></span>
<span class="line">lacrimis agendum est: supplicem primus vides;</span><span class="linebreak"></span>
<span class="line">hae te precantur pedibus intactae manus:</span><span class="linebreak"></span>
<span class="line">ponatur omnis ira et ex animo tumor</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>erasus abeat. obsides fidei accipe</span><span class="linebreak"></span>
<span class="line">hos innocentes, frater.</span><span class="linebreak"></span>
</p></div><notes></notes></section>