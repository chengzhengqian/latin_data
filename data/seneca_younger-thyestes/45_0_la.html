<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">questusque quos? quae verba sufficient mihi?</span><span class="linebreak"></span>
<span class="line">abscisa cerno capita et avulsas manus</span><span class="linebreak"></span>
<span class="line">et rupta fractis cruribus vestigia:</span><span class="linebreak"></span>
<span class="line"><span class="br"></span><span class="lineNumber">1040</span><span class="br"></span>hoc est quod avidus capere non potuit pater.</span><span class="linebreak"></span>
<span class="line">Volvuntur intus viscera, et clausum nefas</span><span class="linebreak"></span>
<span class="line">sine exitu luctatur et quaerit fugam:</span><span class="linebreak"></span>
<span class="line">da, frater, ensem (sanguinis multum mei</span><span class="linebreak"></span>
<span class="line">habet ille): ferro liberis detur via.</span><span class="linebreak"></span>
<span class="line"><span class="br"></span><span class="lineNumber">1045</span><span class="br"></span>negatur ensis? pectora inliso sonent</span><span class="linebreak"></span>
<span class="line">contusa planctu—sustine, infelix, manum,</span><span class="linebreak"></span>
<span class="line">parcamus umbris. Tale quis vidit nefas?</span><span class="linebreak"></span>
<span class="line">quis inhospitalis Caucasi rupem asperam</span><span class="linebreak"></span>
<span class="line">Heniochus habitans, quisve Cecropiis metus</span><span class="linebreak"></span>
<span class="line"><span class="br"></span><span class="lineNumber">1050</span><span class="br"></span>terris Procrustes? genitor en natos premo</span><span class="linebreak"></span>
<span class="line">premorque natis! sceleris est aliquis modus!</span><span class="linebreak"></span>
</p></div><div class="sp"><span class="speaker"><span class="sc">atreus</span></span><p class="lineGroup">
<span class="line">Sceleri modus debetur ubi facias scelus,</span><span class="linebreak"></span>
<span class="line">non ubi reponas. hoc quoque exiguum est mihi:</span><span class="linebreak"></span>
<span class="line">ex vulnere ipso sanguinem calidum in tua</span><span class="linebreak"></span>
<span class="line"><span class="br"></span><span class="lineNumber">1055</span><span class="br"></span>defundere ora debui, ut viventium</span><span class="linebreak"></span>
<span class="line">biberes cruorem. verba sunt irae data</span><span class="linebreak"></span>
<span class="line">dum propero. ferro vulnera impresso dedi,</span><span class="linebreak"></span>
<span class="line">cecidi ad aras, caede votiva focos</span><span class="linebreak"></span>
<span class="line">placavi, et artus, corpora exanima amputans,</span><span class="linebreak"></span>
<span class="line"><span class="br"></span><span class="lineNumber">1060</span><span class="br"></span>in parva carpsi frusta, et haec ferventibus</span><span class="linebreak"></span>
<span class="line">demersi aënis, illa lentis ignibus</span><span class="linebreak"></span>
<span class="line">stillare iussi; membra nervosque abscidi</span><span class="linebreak"></span>
<span class="line">viventibus, gracilique traiectas veru</span><span class="linebreak"></span>
<span class="line">mugire fibras vidi et aggessi manu</span><span class="linebreak"></span>
<span class="line"><span class="br"></span><span class="lineNumber">1065</span><span class="br"></span>mea ipse flammas: omnia haec melius pater</span><span class="linebreak"></span>
<span class="line">fecisse potuit. cecidit in cassum dolor:</span><span class="linebreak"></span>
</p></div><notes></notes></section>