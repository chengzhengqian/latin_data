<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
atque ideo sola singillatim proferuntur atque <span class="br"></span><span class="lineNumber">10</span><span class="br"></span> separatim quae relationis sunt. Nam idem pater qui filius non est nec idem uterque qui spiritus sanctus. Idem tamen deus est pater et filius et spiritus sanctus, idem iustus idem bonus idem magnus idem omnia quae secundum se poterunt praedicari. Sane sciendum <span class="br"></span><span class="lineNumber">15</span><span class="br"></span> est non semper talem esse relativam praedicationem, ut semper ad differens praedicetur, ut est servus ad dominum; differunt enim. Nam omne aequale aequali aequale est et simile simili simile est et idem ei quod est idem idem est; et similis <span class="br"></span><span class="lineNumber">20</span><span class="br"></span> est relatio in trinitate patris ad filium et utriusque ad spiritum sanctum ut eius quod est idem ad id quod est idem. Quod si id in cunctis aliis rebus non potest inveniri, facit hoc cognata caducis rebus alteritas. Nos vero nulla imaginatione diduci sed <span class="br"></span><span class="lineNumber">25</span><span class="br"></span> simplici intellectu erigi et ut quidque intellegi potest ita aggredi etiam intellectu oportet.</p>
<p>Sed de proposita quaestione satis dictum est. Nunc vestri normam iudicii exspectat subtilitas quaestionis; quae utrum recte decursa sit an minime, <span class="br"></span><span class="lineNumber">30</span><span class="br"></span> vestrae statuet pronuntiationis auctoritas. Quod si sententiae fidei fundamentis sponte firmissimae opitulante gratia divina idonea argumentorum adiumenta praestitimus, illuc perfecti operis laetitia remeabit unde venit effectus. Quod si ultra se humanitas <span class="br"></span><span class="lineNumber">35</span><span class="br"></span> nequivit ascendere, quantum inbecillitas subtrahit vota supplebunt.</p>
</section><notes></notes></section>