<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

Caesaris devenire et de adversariorum eius crudelitate
acerbitateque commemorare coeperunt. Quorum lacrimis querelisque Caesar commotus, cum antea constituisset e stativis castris aestate inita cunctis copiis auxiliisque accitis bellum cum suis adversariis gerere, hieme gerere<a class="footnoteLink" href="#note_LCL402_184_1" id="target_note_LCL402_184_1"><sup>1</sup></a> instituit, litteris celeriter in Siciliam ad Alienum et Rabirium Postumum conscriptis
et per catascopum missis, ut sine mora ac nulla excusatione hiemis ventorumque quam celerrime
exercitus sibi transportaretur: Africam provinciam
perire funditusque everti ab suis inimicis; quod nisi celeriter sociis foret subventum, praeter ipsam Africam terram nihil, ne tectum quidem quo se reciperent, ab eorum scelere insidiisque reliquum futurum. Atque ipse erat in tanta festinatione et exspectatione ut postero die quam misisset litteras nuntiumque in Siciliam classem exercitumque morari diceret, dies noctesque oculos mentemque ad mare dispositos directosque haberet. Nec mirum: animadvertebat
enim villas exuri, agros vastari, pecus diripi, trucidari, oppida castellaque dirui deserique, principes civitatum aut interfici aut in catenis teneri, liberos eorum obsidum nomine in servitutem abripi; eis se miseris suamque fidem implorantibus auxilio propter copiarum paucitatem esse non posse. Milites

</p></section><notes><section class="footnotes"><ul><li class="note" id="note_LCL402_184_1"><a class="footnoteCrossrefLink" href="#target_note_LCL402_184_1" title="Click to highlight in text"><sup class="lineRef">1</sup><span class="italic">The words</span> hieme gerere <span class="italic">were conjectured by Woelfflin.</span></a></li><script type="text/javascript">document.getElementById('note_LCL402_184_1').style.display = "none";</script></ul></section></notes></section>