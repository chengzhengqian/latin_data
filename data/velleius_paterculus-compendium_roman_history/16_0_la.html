<section class="div1 language" lang="la"><header><hgroup><h1>Velleius Paterculus</h1></hgroup></header><section class="div2"><p class="noindent">

deponitur neque ante invisum esse desinit quam esse desiit.</p>
<p><span class="br"></span><span class="lineNumber">1</span><span class="br"></span>XIII. Ante triennium quam Carthago deleretur, M. Cato, perpetuus diruendae eius auctor, L. Censorino Mâ€™. Manilio consulibus mortem obiit. Eodem anno, quo Carthago concidit, L.<a class="footnoteLink" href="#note_LCL152_32_1" id="target_note_LCL152_32_1"><sup>1</sup></a> Mummius Corinthum post annos nongentos quinquaginta duos, quam ab Alete Hippotis filio erat condita, funditus
<span class="br"></span><span class="lineNumber">2</span><span class="br"></span>eruit. Uterque imperator devictae a se gentis nomine honoratus, alter Africanus, alter appellatus est Achaicus; nec quisquam ex novis hominibus prior Mummio cognomen virtute partum vindicavit.</p>
<p><span class="br"></span><span class="lineNumber">3</span><span class="br"></span>Diversi imperatoribus mores, diversa fuere studia: quippe Scipio tam elegans liberalium studiorum omnisque doctrinae et auctor et admirator fuit, ut Polybium Panaetiumque, praecellentes ingenio viros, domi militiaeque secum habuerit. Neque enim quisquam hoc Scipione elegantius intervalla negotiorum otio dispunxit semperque aut belli aut pacis serviit artibus: semper inter arma ac studia versatus aut corpus periculis aut animum disciplinis exercuit.
<span class="br"></span><span class="lineNumber">4</span><span class="br"></span>Mummius tam rudis fuit, ut capta Corintho cum maximorum artificum perfectas manibus tabulas ac statuas in Italiam portandas locaret, iuberet praedici conducentibus, si eas perdidissent, novas eos reddituros.




</p></section><notes><section class="footnotes"><ul><li class="note" id="note_LCL152_32_1"><a class="footnoteCrossrefLink" href="#target_note_LCL152_32_1" title="Click to highlight in text"><sup class="lineRef">1</sup>L. <span class="italic">Rhenanus</span>; a <span class="italic">B</span>; A <span class="italic">AP.</span></a></li><script type="text/javascript">document.getElementById('note_LCL152_32_1').style.display = "none";</script></ul></section></notes></section>