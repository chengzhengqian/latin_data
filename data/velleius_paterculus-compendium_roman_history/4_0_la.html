<section class="div1 language" lang="la"><header><hgroup><h1>Velleius Paterculus</h1></hgroup></header><section class="div2"><p class="noindent">

variis casibus tum saevitia maris quinto decimo anno sedem cepere circa Lesbum insulam.</p>
<p><span class="br"></span><span class="lineNumber">1</span><span class="br"></span>III. Tum Graecia maximis concussa est motibus. Achaei ex Laconica pulsi eas occupavere sedes, quas nunc obtinent; Pelasgi Athenas commigravere, acerque belli iuvenis nomine Thessalus, natione Thesprotius, cum magna civium manu eam regionem armis occupavit, quae nunc ab eius nomine Thessalia appellatur, ante Myrmidonum vocitata civitas.</p>
<p><span class="br"></span><span class="lineNumber">2</span><span class="br"></span>Quo nomine mirari convenit eos, qui Iliaca componentes tempora de ea regione ut Thessalia commemorant. Quod cum alii faciant, tragici frequentissime faciunt, quibus minime id concedendum est; nihil enim ex persona poetae, sed omnia sub eorum, qui illo tempore vixerunt, disserunt.<a class="footnoteLink" href="#note_LCL152_8_1" id="target_note_LCL152_8_1"><sup>1</sup></a> Quod si quis a Thessalo Herculis filio eos appellatos Thessalos dicet, reddenda erit ei ratio, cur numquam ante hunc insequentem Thessalum ea gens id nominis usurpaverit.</p>
<p><span class="br"></span><span class="lineNumber">3</span><span class="br"></span>Paulo ante Aletes, sextus ab Hercule, Hippotis filius, Corinthum, quae antea fuerat Ephyre, claustra Peloponnesi continentem, in Isthmo condidit. Neque est quod miremur ab Homero nominari Corinthum; nam ex persona poetae et hanc urbem et quasdam Ionum colonias iis nominibus appellat, quibus vocabantur aetate eius, multo post Ilium captum conditae.</p>
</section><notes><section class="footnotes"><ul><li class="note" id="note_LCL152_8_1"><a class="footnoteCrossrefLink" href="#target_note_LCL152_8_1" title="Click to highlight in text"><sup class="lineRef">1</sup>disserunt <span class="italic">Orelli</span>; dixerunt <span class="italic">P</span>.</a></li><script type="text/javascript">document.getElementById('note_LCL152_8_1').style.display = "none";</script></ul></section></notes></section>