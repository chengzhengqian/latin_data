<section class="div1 language" lang="la"><header><hgroup><h1>Velleius Paterculus</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>Parthicos. Tum victor omnium quas adierat gentium Pompeius suoque et civium voto maior et per omnia fortunam hominis egressus revertit in Italiam. Cuius reditum favorabilem opinio fecerat; quippe plerique non sine exercitu venturum in urbem adfirmarunt et libertati publicae statuturum arbitrio suo modum.
<span class="br"></span><span class="lineNumber">3</span><span class="br"></span>Quo magis hoc homines timuerant, eo gratior civilis tanti imperatoris reditus fuit: omni quippe Brundusii dimisso exercitu nihil praeter nomen imperatoris retinens cum privato comitatu, quem semper illi astare<a class="footnoteLink" href="#note_LCL152_136_1" id="target_note_LCL152_136_1"><sup>1</sup></a> moris fuit, in urbem rediit magnificentissimumque
de tot regibus per biduum egit triumphum longeque maiorem omni ante se inlata pecunia in aerarium, praeterquam a Paulo, ex manubiis intulit.</p>
<p><span class="br"></span><span class="lineNumber">4</span><span class="br"></span>Absente Cn. Pompeio T. Ampius et T. Labienus tribuni plebis legem tulerant,<a class="footnoteLink" href="#note_LCL152_136_2" id="target_note_LCL152_136_2"><sup>2</sup></a> ut is ludis circensibus corona aurea et omni cultu triumphantium uteretur, scaenicis autem praetexta coronaque aurea. Id ille non plus quam semel, et hoc sane nimium fuit, usurpare sustinuit. Huius viri fastigium tantis auctibus
fortuna extulit, ut primum ex Africa, iterum ex Europa, tertio ex Asia triumpharet et, quot partes terrarum orbis sunt, totidem faceret monumenta




</p></section><notes><section class="footnotes"><ul><li class="note" id="note_LCL152_136_1"><a class="footnoteCrossrefLink" href="#target_note_LCL152_136_1" title="Click to highlight in text"><sup class="lineRef">1</sup>illi astare <span class="italic">Doederlein</span>; illi trahere <span class="italic">Ruhnken</span>; illi fatare <span class="italic">AP.</span></a></li><script type="text/javascript">document.getElementById('note_LCL152_136_1').style.display = "none";</script><li class="note" id="note_LCL152_136_2"><a class="footnoteCrossrefLink" href="#target_note_LCL152_136_2" title="Click to highlight in text"><sup class="lineRef">2</sup>tulerant <span class="italic">Acidalius</span>; tulerunt <span class="italic">AP.</span></a></li><script type="text/javascript">document.getElementById('note_LCL152_136_2').style.display = "none";</script></ul></section></notes></section>