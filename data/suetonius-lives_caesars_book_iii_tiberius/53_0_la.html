<section class="div1 language" lang="la"><header><hgroup><h1>Lives of the Caesars, III</h1></hgroup></header><section class="div2">
</section>
<section class="div2">
<p>LXXIV. Supremo natali suo Apollinem Temenitem et amplitudinis et artis eximiae, advectum Syracusis ut in bibliotheca templi novi poneretur, viderat per quietem affirmantem sibi non posse se ab ipso dedicari. Et ante paucos quam obiret dies, turris phari terrae motu Capreis concidit. Ac Miseni cinis e favilla et carbonibus ad calficiendum triclinium inlatis,<a class="footnoteLink" href="#note_LCL031_414_57" id="target_note_LCL031_414_57"><sup>57</sup></a> exstinctus iam et diu frigidus, exarsit repente prima vespera atque in multam noctem pertinaciter luxit.</p>
</section>
<section class="div2">
<p>LXXV. Morte eius ita laetatus est populus, ut ad primum nuntium discurrentes pars: “Tiberium in Tiberim!” clamitarent, pars Terram matrem deosque Manes orarent, ne mortuo sedem ullam nisi inter impios darent, alii uncum et Gemonias cadaveri minarentur, exacerbati super memoriam <span class="br"></span><span class="lineNumber">2</span><span class="br"></span> pristinae crudelitatis etiam recenti atrocitate. Nam cum senatus consulto cautum esset, ut poena damnatorum in decimum semper diem differretur, forte accidit ut quorundam supplicii dies is esset, quo nuntiatum de Tiberio erat. Hos implorantis hominum fidem, quia absente adhuc Gaio nemo exstabat qui adiri interpellarique posset, custodes, ne quid adversus constitutum facerent, strangulaverunt <span class="br"></span><span class="lineNumber">3</span><span class="br"></span> abieceruntque in Gemonias. Crevit igitur invidia, quasi etiam post mortem tyranni saevitia permanente. Corpus ut moveri a Miseno coepit, conclamantibus plerisque Atellam potius deferendum et in amphitheatro semi­ustilandum,





</p></section><notes><section class="footnotes"><ul><li class="note" id="note_LCL031_414_57"><a class="footnoteCrossrefLink" href="#target_note_LCL031_414_57" title="Click to highlight in text"><sup class="lineRef">57</sup>illatis, ς; inlatus (illatus), Ω.</a></li><script type="text/javascript">document.getElementById('note_LCL031_414_57').style.display = "none";</script></ul></section></notes></section>