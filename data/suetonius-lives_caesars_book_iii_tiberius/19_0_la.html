<section class="div1 language" lang="la"><header><hgroup><h1>Lives of the Caesars, III</h1></hgroup></header><section class="div2"><p class="noindent indent">
“Nihil interest valeam ipse necne, si tu non valebis.”</p>
<p>“Deos obsecro, ut te nobis conservent et valere nunc et semper patiantur, si non p. R. perosi sunt.”</p>
</section>
<section class="div2">
<p>XXII. Excessum Augusti non prius palam fecit, quam Agrippa iuvene interempto. Hunc tribunus militum custos appositus occidit lectis codicillis, quibus ut id faceret iubebatur; quos codicillos dubium fuit, Augustusne moriens reliquisset, quo materiam tumultus post se subduceret; an nomine Augusti Livia et ea conscio Tiberio an ignaro, dictasset. Tiberius renuntianti tribuno, factum esse quod imperasset, neque imperasse se et redditurum eum senatui rationem respondit, invidiam scilicet in praesentia vitans. Nam mox silentio rem obliteravit.</p>
</section>
<section class="div2">
<p>XXIII. Iure autem tribuniciae potestatis coacto senatu incohataque adlocutione derepente velut impar dolori congemuit, utque non solum vox sed et spiritus deficeret optavit ac perlegendum librum Druso filio tradidit. Inlatum deinde Augusti testamentum, non admissis signatoribus nisi senatorii ordinis, ceteris extra curiam signa agnoscentibus, recitavit per libertum. Testamenti initium fuit: “Quoniam atrox fortuna Gaium et Lucium filios mihi eripuit, Tiberius Caesar mihi ex parte dimidia et sextante heres esto.” Quo et ipso aucta suspicio est opinantium suc­cessorem </p></section><notes></notes></section>