<section class="div1 language" lang="la"><header><hgroup><h1>Lives of the Caesars, III</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>aedium ponerentur. Intercessit et quo minus in acta sua iuraretur, et ne mensis September Tiberius, October Livius vocarentur. Praenomen quoque imperatoris cognomenque patris patriae et civicam in vestibulo coronam recusavit; ac ne Augusti quidem nomen, quanquam hereditarium, ullis<a class="footnoteLink" href="#note_LCL031_352_26" id="target_note_LCL031_352_26"><sup>26</sup></a> nisi ad reges ac dynastas epistulis addidit. Nec amplius quam mox tres consulatus, unum paucis diebus, alterum tribus mensibus, tertium absens usque in Idus Maias gessit.</p>
</section>
<section class="div2">
<p>XXVII. Adulationes adeo aversatus est, ut neminem senatorum aut officii aut negotii causa ad lecticam suam admiserit, consularem vero satisfacientem sibi ac per genua orare conantem ita suffugerit, ut caderet supinus; atque etiam, si quid in sermone vel in continua oratione blandius de se diceretur, non dubitaret interpellare ac reprehendere et commutare continuo. Dominus appellatus a quodam denuntiavit, ne se amplius contumeliae causa nominaret. Alium dicentem sacras eius occupationes et rursus alium, auctore eo senatum se adisse,<a class="footnoteLink" href="#note_LCL031_352_27" id="target_note_LCL031_352_27"><sup>27</sup></a> verba mutare et pro auctore suasorem, pro sacris laboriosas dicere coegit.</p>
</section>
<section class="div2">
<p>XXVIII. Sed et adversus convicia malosque rumores et famosa de se ac suis carmina firmus ac patiens, subinde






</p></section><notes><section class="footnotes"><ul><li class="note" id="note_LCL031_352_26"><a class="footnoteCrossrefLink" href="#target_note_LCL031_352_26" title="Click to highlight in text"><sup class="lineRef">26</sup>ullis] nullus, <span class="italic">M; the other mss. have</span> nullis.</a></li><script type="text/javascript">document.getElementById('note_LCL031_352_26').style.display = "none";</script><li class="note" id="note_LCL031_352_27"><a class="footnoteCrossrefLink" href="#target_note_LCL031_352_27" title="Click to highlight in text"><sup class="lineRef">27</sup>adi(i)sse, <span class="italic">ς</span>; audisse, Ω.</a></li><script type="text/javascript">document.getElementById('note_LCL031_352_27').style.display = "none";</script></ul></section></notes></section>