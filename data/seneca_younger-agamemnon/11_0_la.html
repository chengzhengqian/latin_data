<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">abire. sed nunc casta repetatur fides,</span><span class="linebreak"></span>
<span class="line">nam sera numquam est ad bonos mores via:</span><span class="linebreak"></span>
<span class="line">quem paenitet peccasse paene est innocens.</span><span class="linebreak"></span>
</p></div><div class="sp"><span class="speaker"><span class="sc">aegisthus</span></span><p class="lineGroup">
<span class="line">Quo raperis amens? credis aut speras tibi</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Agamemnonis fidele coniugium? ut nihil</span><span class="linebreak"></span>
<span class="line">subesset animo quod graves faceret metus,</span><span class="linebreak"></span>
<span class="line">tamen superba et impotens flatu nimis</span><span class="linebreak"></span>
<span class="line">fortuna magno spiritus tumidos daret.</span><span class="linebreak"></span>
<span class="line">gravis ille sociis stante adhuc Troia fuit:</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>quid rere ad animum suapte natura trucem</span><span class="linebreak"></span>
<span class="line">Troiam addidisse? rex Mycenarum fuit,</span><span class="linebreak"></span>
<span class="line">veniet tyrannus; prospera animos efferunt.</span><span class="linebreak"></span>
<span class="line">effusa circa paelicum quanto venit</span><span class="linebreak"></span>
<span class="line">turba apparatu! sola sed turba eminet</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>tenetque regem famula veridici dei.</span><span class="linebreak"></span>
<span class="line">feresne thalami victa consortem tui?</span><span class="linebreak"></span>
<span class="line">at illa nolet. ultimum est nuptae malum</span><span class="linebreak"></span>
<span class="line">palam maritam possidens paelex domum.</span><span class="linebreak"></span>
<span class="line">nec regna socium ferre nec taedae sciunt.</span><span class="linebreak"></span>
</p></div><div class="sp"><span class="speaker"><span class="sc">clytemestra</span></span><p class="lineGroup">
<span class="line"><span class="br"></span><span class="lineNumber">260</span><span class="br"></span>Aegisthe, quid me rursus in praeceps agis</span><span class="linebreak"></span>
<span class="line">iramque flammis iam residentem incitas?</span><span class="linebreak"></span>
<span class="line">permisit aliquid victor in captam sibi:</span><span class="linebreak"></span>
<span class="line">nec coniugem hoc respicere nec dominam decet.</span><span class="linebreak"></span>
<span class="line">lex alia solio est, alia privato in toro.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>quid, quod severas ferre me leges viro</span><span class="linebreak"></span>
<span class="line">non patitur animus turpis admissi memor?</span><span class="linebreak"></span>
<span class="line">det ille veniam facile cui venia est opus.</span><span class="linebreak"></span>
</p></div><notes></notes></section>