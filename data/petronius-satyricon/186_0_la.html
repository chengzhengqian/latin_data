<section class="div1 language" lang="la"><header><hgroup><h1>Petronius Arbiter</h1></hgroup></header>
<p>Nondum querellam<a class="footnoteLink" href="#note_LCL015_372_1" id="target_note_LCL015_372_1"><sup>1</sup></a> finieram, cum Chrysis intervenit amplexuque effusissimo me invasit et “Teneo te” inquit “qualem speraveram: tu desiderium meum, tu voluptas mea, nunquam finies hunc ignem, nisi sanguine exstinxeris”…</p>
<p>Unus ex noviciis servulis subito accurrit et mihi dominum iratissimum esse affirmavit, quod biduo iam officio defuissem. Recte ergo me facturum, si excusationem aliquam idoneam praeparassem. Vix enim posse fieri, ut rabies irascentis sine verbere consideret …</p>
<span class="br"></span><span class="lineNumber">140</span><span class="br"></span><p>Matrona inter primas honesta, Philomela nomine, quae multas saepe hereditates officio aetatis extorserat, tum anus et floris exstincti, filium filiamque ingerebat orbis senibus, et per hanc successionem artem suam perseverabat extendere. Ea ergo ad Eumolpum venit et commendare liberos suos eius prudentiae bonitatique … credere se et vota sua. Illum esse solum in toto orbe terrarum, qui praeceptis etiam salubribus instruere iuvenes quotidie posset. Ad summam, relinquere se pueros in domo Eumolpi, ut illum loquentem audirent … quae sola posset hereditas iuvenibus dari. Nec aliter fecit ac dixerat, filiamque speciosissimam cum fratre ephebo in cubiculo reliquit simulavitque se in templum ire ad vota nuncupanda. Eumolpus, qui tam frugi erat ut illi etiam ego puer viderer, non distulit puellam invitare




</p><notes><section class="footnotes"><ul><li class="note" id="note_LCL015_372_1"><a class="footnoteCrossrefLink" href="#target_note_LCL015_372_1" title="Click to highlight in text"><sup class="lineRef">1</sup><span class="italic">Fraenkel suggested deleting</span> querellam.</a></li><script type="text/javascript">document.getElementById('note_LCL015_372_1').style.display = "none";</script></ul></section></notes></section>