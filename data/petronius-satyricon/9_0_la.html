<section class="div1 language" lang="la"><header><hgroup><h1>Petronius Arbiter</h1></hgroup></header>
<span class="br"></span><span class="lineNumber">11</span><span class="br"></span><p>Postquam lustravi oculis totam urbem, in cellulam redii, osculisque tandem bona fide exactis alligo artissimis complexibus puerum fruorque votis usque ad invidiam felicibus. Nec adhuc quidem omnia erant facta, cum Ascyltos furtim se foribus admovit discussisque fortissime claustris invenit me cum fratre ludentem. Risu itaque plausuque cellulam implevit, opertum me amiculo evolvit et “Quid agebas” inquit “frater sanctissime? Quid? Vesticontubernium<a class="footnoteLink" href="#note_LCL015_18_1" id="target_note_LCL015_18_1"><sup>1</sup></a> facis?” Nec se solum intra verba continuit, sed lorum de pera solvit et me coepit non perfunctorie verberare, adiectis etiam petulantibus dictis: “Sic dividere cum fratre nolito” …</p>
<span class="br"></span><span class="lineNumber">12</span><span class="br"></span><p>Veniebamus in forum deficiente iam die, in quo notavimus frequentiam rerum venalium, non quidem pretiosarum sed tamen quarum fidem male ambulantem obscuritas temporis facillime tegeret. Cum ergo et ipsi raptum latrocinio pallium detulissemus, uti occasione opportunissima coepimus atque in quodam angulo laciniam extremam concutere, si quem forte emptorem splendor vestis posset adducere. Nec diu moratus rusticus quidam familiaris oculis meis cum muliercula comite propius accessit ac diligentius considerare pallium coepit. Invicem Ascyltos iniecit contemplationem super umeros rustici emptoris<a class="footnoteLink" href="#note_LCL015_18_2" id="target_note_LCL015_18_2"><sup>2</sup></a> ac subito exanimatus conticuit. Ac ne ipse quidem sine aliquo motu<a class="footnoteLink" href="#note_LCL015_18_3" id="target_note_LCL015_18_3"><sup>3</sup></a> hominem conspexi, nam videbatur ille mihi esse, qui tunicam in solitudine invenerat.</p>
<notes><section class="footnotes"><ul><li class="note" id="note_LCL015_18_1"><a class="footnoteCrossrefLink" href="#target_note_LCL015_18_1" title="Click to highlight in text"><sup class="lineRef">1</sup><span class="italic">So Turnebus. Another reading is</span> verti contubernium. <span class="italic">So l, with</span> vesticontubernium <span class="italic">written later in margin. In his 2nd edition, Müller conjectures</span> everti c.</a></li><script type="text/javascript">document.getElementById('note_LCL015_18_1').style.display = "none";</script><li class="note" id="note_LCL015_18_2"><a class="footnoteCrossrefLink" href="#target_note_LCL015_18_2" title="Click to highlight in text"><sup class="lineRef">2</sup><span class="italic">Fraenkel would delete</span> emptoris.</a></li><script type="text/javascript">document.getElementById('note_LCL015_18_2').style.display = "none";</script><li class="note" id="note_LCL015_18_3"><a class="footnoteCrossrefLink" href="#target_note_LCL015_18_3" title="Click to highlight in text"><sup class="lineRef">3</sup><span class="italic">So Tornaesius</span>: metu.</a></li><script type="text/javascript">document.getElementById('note_LCL015_18_3').style.display = "none";</script></ul></section></notes></section>