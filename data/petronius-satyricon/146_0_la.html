<section class="div1 language" lang="la"><header><hgroup><h1>Petronius Arbiter</h1></hgroup></header><p class="noindent">

ilium iactura moveri, sed destitutum ministerio non agnoscere dignitatem suam. Praeterea habere in Africa trecenties sestertium fundis nominibusque depositum; nam familiam quidem tam magnam per agros Numidiae esse sparsam, ut possit vel Carthaginem capere. Secundum hanc formulam imperamus Eumolpo, ut plurimum tussiat, ut sit [modo]<a class="footnoteLink" href="#note_LCL015_292_1" id="target_note_LCL015_292_1"><sup>1</sup></a> solutioris stomachi cibosque omnes palam damnet; loquatur aurum et argentum fundosque mendaces et perpetuam terrarum sterilitatem; sedeat praeterea quotidie ad rationes tabulasque testamenti omnibus &lt;mensibus&gt;<a class="footnoteLink" href="#note_LCL015_292_2" id="target_note_LCL015_292_2"><sup>2</sup></a> renovet. Et ne quid scaenae deesset, quotiescunque aliquem nostrum vocare temptasset, alium pro alio vocaret, ut facile appareret dominum etiam eorum meminisse, qui praesentes non essent.</p>
<p>His ita ordinatis, “quod bene feliciterque eveniret”<a class="footnoteLink" href="#note_LCL015_292_3" id="target_note_LCL015_292_3"><sup>3</sup></a> precati deos viam ingredimur. Sed neque Giton sub insolito fasce durabat, et mercennarius Corax, detrectator ministerii, posita frequentius sarcina male dicebat properantibus affirmabatque se aut proiecturum sarcinas aut cum onere fugiturum. “Quid vos” inquit “iumentum me putatis esse aut lapidariam navem? Hominis operas locavi, non caballi. Nec minus liber sum quam vos, etiam si pauperem pater me reliquit.” Nec contentus maledictis tollebat subinde altius pedem et strepitu obsceno simul atque odore viam implebat. Ridebat contumaciam Giton et singulos crepitus eius pari clamore prosequebatur …</p>
<notes><section class="footnotes"><ul><li class="note" id="note_LCL015_292_1"><a class="footnoteCrossrefLink" href="#target_note_LCL015_292_1" title="Click to highlight in text"><sup class="lineRef">1</sup><span class="italic">Deleted by Casaubon</span>: &lt;modo astrictioris&gt;modo <span class="italic">Wehle.</span></a></li><script type="text/javascript">document.getElementById('note_LCL015_292_1').style.display = "none";</script><li class="note" id="note_LCL015_292_2"><a class="footnoteCrossrefLink" href="#target_note_LCL015_292_2" title="Click to highlight in text"><sup class="lineRef">2</sup><span class="italic">Added by Buecheler.</span></a></li><script type="text/javascript">document.getElementById('note_LCL015_292_2').style.display = "none";</script><li class="note" id="note_LCL015_292_3"><a class="footnoteCrossrefLink" href="#target_note_LCL015_292_3" title="Click to highlight in text"><sup class="lineRef">3</sup><span class="italic">Nisbet suggests deleting the clause</span> quod … eveniret.</a></li><script type="text/javascript">document.getElementById('note_LCL015_292_3').style.display = "none";</script></ul></section></notes></section>