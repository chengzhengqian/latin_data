<section class="div1 language" lang="la"><header><hgroup><h1>Petronius Arbiter</h1></hgroup></header><p class="noindent">

peregrinum inter cultores admittere. Invenies religiosum, si te adorari permiseris. Ac ne me iudices ad hoc templum [Amoris]<a class="footnoteLink" href="#note_LCL015_332_1" id="target_note_LCL015_332_1"><sup>1</sup></a> gratis accedere, dono tibi fratrem meum.” “Quid? Tu”<a class="footnoteLink" href="#note_LCL015_332_2" id="target_note_LCL015_332_2"><sup>2</sup></a> inquit ilia “donas mihi eum, sine quo non potes vivere, ex cuius osculo pendes, quem sic tu amas, quemadmodum ego te volo?” Haec ipsa cum diceret, tanta gratia conciliabat vocem loquentis, tam dulcis sonus pertemptatum mulcebat aëra, ut putares inter auras canere Sirenum concordiam. Itaque miranti [et]<a class="footnoteLink" href="#note_LCL015_332_3" id="target_note_LCL015_332_3"><sup>3</sup></a> toto mihi caelo clarius nescio quid relucente libuit deae nomen quaerere. “Ita” inquit “non dixit tibi ancilla mea me Circen vocari? Non sum quidem Solis progenies, nec mea mater, dum placet, labentis mundi cursum detinuit. Habebo tamen quod caelo imputem, si nos fata coniunxerint. Immo iam nescio quid tacitis cogitationibus deus agit. Nec sine causa Polyaenon Circe amat: semper inter haec nomina magna fax surgit. Sume ergo amplexum, si placet. Neque est quod curiosum aliquem extimescas: longe ab hoc loco frater est.” Dixit haec Circe, implicitumque me bracchiis mollioribus pluma deduxit in terram vario gramine indutam.</p>
<notes><section class="footnotes"><ul><li class="note" id="note_LCL015_332_1"><a class="footnoteCrossrefLink" href="#target_note_LCL015_332_1" title="Click to highlight in text"><sup class="lineRef">1</sup>amoris <span class="italic">Β, P, om. R,</span> δ, <span class="italic">L: Fraenkel deletes.</span></a></li><script type="text/javascript">document.getElementById('note_LCL015_332_1').style.display = "none";</script><li class="note" id="note_LCL015_332_2"><a class="footnoteCrossrefLink" href="#target_note_LCL015_332_2" title="Click to highlight in text"><sup class="lineRef">2</sup>quid tu <span class="italic">Pithoeus’s 2nd edition</span>: quid ni.</a></li><script type="text/javascript">document.getElementById('note_LCL015_332_2').style.display = "none";</script><li class="note" id="note_LCL015_332_3"><a class="footnoteCrossrefLink" href="#target_note_LCL015_332_3" title="Click to highlight in text"><sup class="lineRef">3</sup><span class="italic">Probably to be deleted</span> (<span class="italic">Fraenkel</span>).</a></li><script type="text/javascript">document.getElementById('note_LCL015_332_3').style.display = "none";</script></ul></section></notes></section>