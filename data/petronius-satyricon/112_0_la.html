<section class="div1 language" lang="la"><header><hgroup><h1>Petronius Arbiter</h1></hgroup></header><p class="noindent">

“ebrii estis, an fugitivi, an utrumque? Quis autem grabatum illum erexit, aut quid sibi vult tam furtiva molitio? Vos mehercules ne mercedem cellae daretis, fugere nocte in publicum voluistis. Sed non impune. Iam enim faxo sciatis non viduae hanc insulam esse sed M. Mannicii.” Exclamat Eumolpus “etiam minaris?” simulque os hominis palma excussissima pulsat. Ille tot hospitum potionibus † liberum †<a class="footnoteLink" href="#note_LCL015_224_1" id="target_note_LCL015_224_1"><sup>1</sup></a> urceolum fictilem in Eumolpi caput iaculatus est solvitque clamantis frontem et de cella se proripuit. Eumolpus contumeliae impatiens rapit ligneum candelabrum sequiturque abeuntem et creberrimis ictibus supercilium suum vindicat. Fit concursus familiae hospitumque ebriorum frequentia. Ego autem nactus occasionem vindictae Eumolpum excludo, redditaque scordalo vice sine aemulo scilicet et cella utor et nocte.</p>
<p>Interim coctores insulariique mulcant exclusum et alius veru extis stridentibus plenum in oculos eius intentat, alius furca de carnario rapta statum proeliantis componit. Anus praecipue lippa, sordidissimo praecincta linteo, soleis ligneis imparibus imposita, canem ingentis magnitudinis catena trahit instigatque in Eumolpon. Sed ille candelabro se ab omni <span class="br"></span><span class="lineNumber">96</span><span class="br"></span> periculo vindicabat. Videbamus nos omnia per foramen valvae, quod paulo ante ansa ostioli rupta laxa­verat,




</p><notes><section class="footnotes"><ul><li class="note" id="note_LCL015_224_1"><a class="footnoteCrossrefLink" href="#target_note_LCL015_224_1" title="Click to highlight in text"><sup class="lineRef">1</sup><span class="italic">This and the other reading</span> liber <span class="italic">are corrupt and some words may be missing. Read perhaps simply</span> libatum <span class="italic">or</span> tritum.</a></li><script type="text/javascript">document.getElementById('note_LCL015_224_1').style.display = "none";</script></ul></section></notes></section>