<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">59</span><span class="br"></span>tu quoniam’s, mea lux, magno dimissa periclo,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>munera Dianae debita redde choros,</span><span class="linebreak"></span>
<span class="line">redde etiam excubias divae nunc, ante iuvencae;</span><span class="linebreak"></span>
<span class="line indent2">votivas noctes et mihi solve decem!</span><span class="linebreak"></span>
</p>
<h3>XXIXA</h3>
<p class="lineGroup">
<span class="line">Hesterna, mea lux, cum potus nocte vagarer,</span><span class="linebreak"></span>
<span class="line indent2">nec me servorum duceret ulla manus,</span><span class="linebreak"></span>
<span class="line">obvia, nescio quot pueri, mihi turba, minuti,</span><span class="linebreak"></span>
<span class="line indent2">venerat (hos vetuit me numerare timor);</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>quorum alii faculas, alii retinere sagittas,</span><span class="linebreak"></span>
<span class="line indent2">pars etiam visast vincla parare mihi.</span><span class="linebreak"></span>
<span class="line">sed nudi fuerant. quorum lascivior unus</span><span class="linebreak"></span>
<span class="line indent2">‘arripite hunc,’ inquit, ‘nam bene nostis eum.</span><span class="linebreak"></span>
<span class="line">hic erat, hunc mulier nobis irata locavit.’</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>dixit, et in collo iam mihi nodus erat.</span><span class="linebreak"></span>
</p>
<p class="lineGroup">
<span class="line">hic alter iubet in medium propellere, at alter</span><span class="linebreak"></span>
<span class="line indent2">‘intereat, qui nos non putat esse deos!</span><span class="linebreak"></span>
<span class="line">haec te non meritum totas exspectat in horas:</span><span class="linebreak"></span>
<span class="line indent2">at tu nescio quam quaeris, inepte, foris.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>quae cum Sidoniae nocturna ligamina mitrae</span><span class="linebreak"></span>
<span class="line indent2">solverit atque oculos moverit illa gravis,</span><span class="linebreak"></span>
<span class="line">afflabunt tibi non Arabum de gramine odores,</span><span class="linebreak"></span>
<span class="line indent2">sed quos ipse suis fecit Amor manibus.</span><span class="linebreak"></span>
<span class="line">parcite iam, fratres, iam certos spondet amores;</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>et iam ad mandatam venimus ecce domum.’</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_190_3"><sup class="lineRef">3</sup>minuti <span class="italic">Heinsius</span>: minuta Ω</li><li class="note text" id="note_LCL018_190_8"><sup class="lineRef">8</sup>nam <span class="italic">A</span>*: iam <span class="italic">N</span>
</li><li class="note text" id="note_LCL018_190_14"><sup class="lineRef">14</sup>quam <span class="italic">Paley</span>: quas Ω | foris <span class="italic">Dousa pater</span>: fores Ω</li></ul></section></notes></section>