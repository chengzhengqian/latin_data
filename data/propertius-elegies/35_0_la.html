<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line">sed neque Phlegraeos Iovis Enceladique tumultus</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>intonet angusto pectore Callimachus,</span><span class="linebreak"></span>
<span class="line">nec mea conveniunt duro praecordia versu</span><span class="linebreak"></span>
<span class="line indent2">Caesaris in Phrygios condere nomen avos.</span><span class="linebreak"></span>
<span class="line">navita de ventis, de tauris narrat arator,</span><span class="linebreak"></span>
<span class="line indent2">enumerat miles vulnera, pastor oves;</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>nos contra angusto versamus proelia lecto:</span><span class="linebreak"></span>
<span class="line indent2">qua pote quisque, in ea conterat arte diem.</span><span class="linebreak"></span>
</p>
<p class="lineGroup">
<span class="line">laus in amore mori: laus altera, si datur uno</span><span class="linebreak"></span>
<span class="line indent2">posse frui: fruar o solus amore meo,</span><span class="linebreak"></span>
<span class="line">[si memini, solet illa levis culpare puellas,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>et totam ex Helena non probat Iliada.]</span><span class="linebreak"></span>
<span class="line">seu mihi sunt tangenda novercae pocula Phaedrae,</span><span class="linebreak"></span>
<span class="line indent2">pocula privigno non nocitura suo,</span><span class="linebreak"></span>
<span class="line">seu mihi Circaeo pereundumst gramine, sive</span><span class="linebreak"></span>
<span class="line indent2">Colchis Iolciacis urat aëna focis.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>una meos quoniam praedatast femina sensus,</span><span class="linebreak"></span>
<span class="line indent2">ex hac ducentur funera nostra domo.</span><span class="linebreak"></span>
</p>
<p class="lineGroup">
<span class="line">omnis humanos sanat medicina dolores:</span><span class="linebreak"></span>
<span class="line indent2">solus amor morbi non amat artificem.</span><span class="linebreak"></span>
<span class="line">tarda Philoctetae sanavit crura Machaon,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>Phoenicis Chiron lumina Phillyrides,</span><span class="linebreak"></span>
<span class="line">et deus exstinctum Cressis Epidaurius herbis</span><span class="linebreak"></span>
<span class="line indent2">restituit patriis Androgeona focis,</span><span class="linebreak"></span>
<span class="line">Mysus et Haemonia iuvenis qua cuspide vulnus</span><span class="linebreak"></span>
<span class="line indent2">senserat, hac ipsa cuspide sensit opem.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>hoc si quis vitium poterit mihi demere, solus</span><span class="linebreak"></span>
<span class="line indent2">Tantaleae poterit tradere poma manu;</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_106_45"><sup class="lineRef">45</sup>versamus <span class="italic">Volscus</span>: -antes Ω</li><li class="note text" id="note_LCL018_106_49"><sup class="lineRef">49,50</sup>
<span class="italic">secl. Carutti</span>
</li></ul></section></notes></section>