<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line">vince mari: iam terra tuast: tibi militat arcus</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>et favet ex umeris hoc onus omne meis.</span><span class="linebreak"></span>
<span class="line">solve metu patriam, quae nunc te vindice freta</span><span class="linebreak"></span>
<span class="line indent2">imposuit prorae publica vota tuae.</span><span class="linebreak"></span>
<span class="line">quam nisi defendes, murorum Romulus augur</span><span class="linebreak"></span>
<span class="line indent2">ire Palatinas non bene vidit aves.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">45</span><span class="br"></span>‘en, nimium remis audent: pro, turpe Latinos</span><span class="linebreak"></span>
<span class="line indent2">principe te fluctus regia vela pati!</span><span class="linebreak"></span>
<span class="line">nec te, quod classis centenis remigat alis,</span><span class="linebreak"></span>
<span class="line indent2">terreat: invito labitur illa mari:</span><span class="linebreak"></span>
<span class="line">quotque vehunt prorae Centauros saxa minantis,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>tigna cava et pictos experiere metus.</span><span class="linebreak"></span>
<span class="line">frangit et attollit vires in milite causa;</span><span class="linebreak"></span>
<span class="line indent2">quae nisi iusta subest, excutit arma pudor.</span><span class="linebreak"></span>
<span class="line">tempus adest, committe ratis: ego temporis auctor</span><span class="linebreak"></span>
<span class="line indent2">ducam laurigera Iulia rostra manu.’</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">55</span><span class="br"></span>dixerat, et pharetrae pondus consumit in arcus:</span><span class="linebreak"></span>
<span class="line indent2">proxima post arcus Caesaris hasta fuit.</span><span class="linebreak"></span>
<span class="line">vincit Roma fide Phoebi: dat femina poenas:</span><span class="linebreak"></span>
<span class="line indent2">sceptra per Ionias fracta vehuntur aquas.</span><span class="linebreak"></span>
<span class="line">at pater Idalio miratur Caesar ab astro:</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>‘sum deus; est nostri sanguinis ista fides.’</span><span class="linebreak"></span>
<span class="line">prosequitur cantu Triton, omnesque marinae</span><span class="linebreak"></span>
<span class="line indent2">plauserunt circa libera signa deae.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_352_45"><sup class="lineRef">45</sup>en ς: et Ω | pro ς: prope Ω | Latinos <span class="italic">Markland</span>: latinis Ω</li><li class="note text" id="note_LCL018_352_49"><sup class="lineRef">49</sup>quotque ς: quodque Ω | Centauro&lt;s&gt; <span class="italic">Guyet</span>: centaurica Ω</li></ul></section></notes></section>