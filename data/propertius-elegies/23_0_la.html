<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line">has inter gravius cogor deflere querelas,</span><span class="linebreak"></span>
<span class="line indent2"><span class="br"></span><span class="lineNumber">15</span><span class="br"></span>supplicis a longis tristior excubiis.</span><span class="linebreak"></span>
<span class="line">ille meos numquam patitur requiescere postes,</span><span class="linebreak"></span>
<span class="line indent2">arguta referens carmina blanditia:</span><span class="linebreak"></span>
</p>
<p class="lineGroup">
<span class="line">‘ianua vel domina penitus crudelior ipsa,</span><span class="linebreak"></span>
<span class="line indent2">quid mihi tam duris clausa taces foribus?</span><span class="linebreak"></span>
<span class="line">cur numquam reserata meos admittis amores,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>nescia furtivas reddere mota preces?</span><span class="linebreak"></span>
<span class="line">nullane finis erit nostro concessa dolori,</span><span class="linebreak"></span>
<span class="line indent2">turpis et in tepido limine somnus erit?</span><span class="linebreak"></span>
<span class="line">me mediae noctes, me sidera prona iacentem,</span><span class="linebreak"></span>
<span class="line indent2">frigidaque Eoo me dolet aura gelu.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">27</span><span class="br"></span>‘o utinam traiecta cava mea vocula rima</span><span class="linebreak"></span>
<span class="line indent2">percussas dominae vertat in auriculas!</span><span class="linebreak"></span>
<span class="line">sit licet et saxo patientior illa Sicano,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>sit licet et ferro durior et chalybe,</span><span class="linebreak"></span>
<span class="line">non tamen illa suos poterit compescere ocellos,</span><span class="linebreak"></span>
<span class="line indent2">surget et invitis spiritus in lacrimis.</span><span class="linebreak"></span>
<span class="line">nunc iacet alterius felici nixa lacerto,</span><span class="linebreak"></span>
<span class="line indent2">at mea nocturno verba cadunt Zephyro.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">35</span><span class="br"></span>‘sed tu sola mei, tu maxima causa doloris,</span><span class="linebreak"></span>
<span class="line indent2">victa meis numquam, ianua, muneribus,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span> tu sola humanos numquam miserata dolores</span><span class="linebreak"></span>
<span class="line indent2"><span class="br"></span><span class="lineNumber">26</span><span class="br"></span> respondes tacitis mutua cardinibus.</span><span class="linebreak"></span>
<span class="line">te non ulla meae laesit petulantia linguae;</span><span class="linebreak"></span>
<span class="line indent2">quae solet irato dicere tanta ioco,</span><span class="linebreak"></span>
<span class="line">ut me tam longa raucum patiare querela</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>sollicitas trivio pervigilare moras?</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_82_13"><sup class="lineRef">13</sup>gravius . . . querelas <span class="italic">Scaliger</span>: gravibus . . . querelis Ω</li><li class="note text" id="note_LCL018_82_23"><sup class="lineRef">23</sup>prona ς: plena Ω</li><li class="note text" id="note_LCL018_82_38"><sup class="lineRef">38</sup>tanta ioco ς: tota loco Ω</li><li class="note text" id="note_LCL018_82_40"><sup class="lineRef">40</sup>moras? <span class="italic">N</span>: moras. <span class="italic">A</span>*</li></ul></section></notes></section>