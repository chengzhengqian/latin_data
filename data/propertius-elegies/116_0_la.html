<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line">illis munus erat decussa Cydonia ramo,</span><span class="linebreak"></span>
<span class="line indent2">et dare puniceis plena canistra rubis,</span><span class="linebreak"></span>
<span class="line">nunc violas tondere manu, nunc mixta referre</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>lilia vimineos lucida per calathos,</span><span class="linebreak"></span>
<span class="line">et portare suis vestitas frondibus uvas</span><span class="linebreak"></span>
<span class="line indent2">aut variam plumae versicoloris avem.</span><span class="linebreak"></span>
</p>
<p class="lineGroup">
<span class="line">his tum blanditiis furtiva per antra puellae</span><span class="linebreak"></span>
<span class="line indent2">oscula silvicolis empta dedere viris.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>hinnulei pellis stratos operibat amantes,</span><span class="linebreak"></span>
<span class="line indent2">altaque nativo creverat herba toro,</span><span class="linebreak"></span>
<span class="line">pinus et incumbens laetas circumdabat umbras;</span><span class="linebreak"></span>
<span class="line indent2">nec fuerat nudas poena videre deas.</span><span class="linebreak"></span>
</p>
<p class="lineGroup">
<span class="line">corniger atque adeo vacuam pastoris in aulam</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>dux aries saturas ipse reduxit oves;</span><span class="linebreak"></span>
<span class="line">dique deaeque omnes, quibus est tutela per agros,</span><span class="linebreak"></span>
<span class="line indent2">praebebant vestri verba benigna foci:</span><span class="linebreak"></span>
<span class="line">‘et leporem, quicumque venis, venaberis, hospes,</span><span class="linebreak"></span>
<span class="line indent2">et si forte meo tramite quaeris avem:</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>et me Pana tibi comitem de rupe vocato,</span><span class="linebreak"></span>
<span class="line indent2">sive petes calamo praemia, sive cane.’</span><span class="linebreak"></span>
</p>
<p class="lineGroup">
<span class="line">at nunc desertis cessant sacraria lucis:</span><span class="linebreak"></span>
<span class="line indent2">aurum omnes victa iam pietate colunt.</span><span class="linebreak"></span>
<span class="line">auro pulsa fides, auro venalia iura,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>aurum lex sequitur, mox sine lege pudor.</span><span class="linebreak"></span>
</p>
<p class="lineGroup">
<span class="line">torrida sacrilegum testantur limina Brennum,</span><span class="linebreak"></span>
<span class="line indent2">dum petit intonsi Pythia regna dei:</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_268_35"><sup class="lineRef">35</sup>stratos <span class="italic">Baehrens</span>: totos Ω</li><li class="note text" id="note_LCL018_268_37"><sup class="lineRef">37</sup>laetas <span class="italic">F</span>: lentas Ω*</li><li class="note text" id="note_LCL018_268_39"><sup class="lineRef">39</sup>adeo <span class="italic">Watt</span>: dei Ω</li></ul></section></notes></section>