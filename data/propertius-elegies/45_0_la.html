<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">15</span><span class="br"></span>ecquandone tibi liber sum visus? an usque</span><span class="linebreak"></span>
<span class="line indent2">in nostrum iacies verba superba caput?</span><span class="linebreak"></span>
</p>
<p class="lineGroup">
<span class="line">sic igitur prima moriere aetate, Properti?</span><span class="linebreak"></span>
<span class="line indent2">sed morere; interitu gaudeat illa tuo!</span><span class="linebreak"></span>
<span class="line">exagitet nostros Manes, sectetur et umbras,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>insultetque rogis, calcet et ossa mea!</span><span class="linebreak"></span>
<span class="line">quid? non Antigonae tumulo Boeotius Haemon</span><span class="linebreak"></span>
<span class="line indent2">corruit ipse suo saucius ense latus,</span><span class="linebreak"></span>
<span class="line">et sua cum miserae permiscuit ossa puellae,</span><span class="linebreak"></span>
<span class="line indent2">qua sine Thebanam noluit ire domum?</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">25</span><span class="br"></span>sed non effugies: mecum moriaris oportet;</span><span class="linebreak"></span>
<span class="line indent2">hoc eodem ferro stillet uterque cruor.</span><span class="linebreak"></span>
<span class="line">quamvis ista mihi mors est inhonesta futura:</span><span class="linebreak"></span>
<span class="line indent2">mors inhonesta quidem, tu moriere tamen.</span><span class="linebreak"></span>
</p>
<p class="lineGroup">
<span class="line">ille etiam abrepta desertus coniuge Achilles</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>cessare in Teucris pertulit arma sua.</span><span class="linebreak"></span>
<span class="line">viderat ille fuga stratos in litore Achivos,</span><span class="linebreak"></span>
<span class="line indent2">fervere et Hectorea Dorica castra face;</span><span class="linebreak"></span>
<span class="line">viderat informem multa Patroclon harena</span><span class="linebreak"></span>
<span class="line indent2">porrectum et sparsas caede iacere comas,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>omnia formosam propter Briseida passus:</span><span class="linebreak"></span>
<span class="line indent2">tantus in erepto saevit amore dolor.</span><span class="linebreak"></span>
<span class="line">at postquam sera captivast reddita poena,</span><span class="linebreak"></span>
<span class="line indent2">fortem ille Haemoniis Hectora traxit equis.</span><span class="linebreak"></span>
<span class="line">inferior multo cum sim vel matre vel armis,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>mirum, si de me iure triumphat Amor?</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_126_30"><sup class="lineRef">30</sup>Teucris ς: tectis Ω</li><li class="note text" id="note_LCL018_126_38"><sup class="lineRef">38</sup>ille <span class="italic">van Kooten</span>: illum Ω</li></ul></section></notes></section>