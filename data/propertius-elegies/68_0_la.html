<section class="div1 language" lang="la"><header><hgroup><h1>Propertius</h1></hgroup></header><section class="div2">
<h3>XXIV</h3>
<p class="lineGroup">
<span class="line"><span class="br"></span><span class="lineNumber">24.17</span><span class="br"></span>Hoc erat in primis quod me gaudere iubebas?</span><span class="linebreak"></span>
<span class="line indent2">tam te formosam non pudet esse levem?</span><span class="linebreak"></span>
<span class="line">una aut altera nox nondumst in amore peracta,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>et dicor lecto iam gravis esse tuo.</span><span class="linebreak"></span>
<span class="line">me modo laudabas et carmina nostra legebas:</span><span class="linebreak"></span>
<span class="line indent2">ille tuus pennas tam cito vertit amor?</span><span class="linebreak"></span>
<span class="line"><span class="br"></span><span class="lineNumber">47</span><span class="br"></span> durast quae multis simulatum fingit amorem,</span><span class="linebreak"></span>
<span class="line indent2"><span class="br"></span><span class="lineNumber">48</span><span class="br"></span> et se plus uni si qua parare potest.</span><span class="linebreak"></span>
</p>
<p class="lineGroup">
<span class="line">contendat mecum ingenio, contendat et arte,</span><span class="linebreak"></span>
<span class="line indent2">in primis una discat amare domo:</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>si libitum tibi erit, Lernaeas pugnet ad hydras</span><span class="linebreak"></span>
<span class="line indent2">et tibi ab Hesperio mala dracone ferat,</span><span class="linebreak"></span>
<span class="line">taetra venena libens et naufragus ebibat undas,</span><span class="linebreak"></span>
<span class="line indent2">et numquam pro te deneget esse miser:</span><span class="linebreak"></span>
<span class="line">(quos utinam in nobis, vita, experiare labores!)</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>iam tibi de timidis iste protervus erit,</span><span class="linebreak"></span>
<span class="line">qui nunc se in tumidum iactando venit honorem:</span><span class="linebreak"></span>
<span class="line indent2">discidium vobis proximus annus erit.</span><span class="linebreak"></span>
<span class="line">at me non aetas mutabit tota Sibyllae,</span><span class="linebreak"></span>
<span class="line indent2">non labor Alcidae, non niger ille dies.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">35</span><span class="br"></span>tum me compones et dices ‘ossa, Properti,</span><span class="linebreak"></span>
<span class="line indent2">haec tua sunt: eheu tu mihi certus eras,</span><span class="linebreak"></span>
<span class="line">certus eras eheu, quamvis nec sanguine avito</span><span class="linebreak"></span>
<span class="line indent2">nobilis et quamvis non ita dives eras.’</span><span class="linebreak"></span>
<span class="line">nil ego non patiar, numquam me iniuria mutat:</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>ferre ego formosam nullum onus esse puto.</span><span class="linebreak"></span>
<span class="line">credo ego non paucos ista periisse figura,</span><span class="linebreak"></span>
<span class="line indent2">credo ego sed multos non habuisse fidem.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_172_35"><sup class="lineRef">35</sup>tu&lt;m&gt; ς me <span class="italic">Porson</span>: tu mea Ω (cf. 2.1.71)</li></ul></section></notes></section>