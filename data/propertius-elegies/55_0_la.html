<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line">necdum inclinatae prohibent te ludere mammae:</span><span class="linebreak"></span>
<span class="line indent2">viderit haec, si quam iam peperisse pudet.</span><span class="linebreak"></span>
<span class="line">dum nos fata sinunt, oculos satiemus amore:</span><span class="linebreak"></span>
<span class="line indent2">nox tibi longa venit, nec reditura dies.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">25</span><span class="br"></span>atque utinam haerentis sic nos vincire catena</span><span class="linebreak"></span>
<span class="line indent2">velles, ut numquam solveret ulla dies!</span><span class="linebreak"></span>
<span class="line">exemplo iunctae tibi sint in amore columbae,</span><span class="linebreak"></span>
<span class="line indent2">masculus et totum femina coniugium.</span><span class="linebreak"></span>
<span class="line">errat, qui finem vesani quaerit amoris:</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>verus amor nullum novit habere modum.</span><span class="linebreak"></span>
<span class="line">terra prius falso partu deludet arantis,</span><span class="linebreak"></span>
<span class="line indent2">et citius nigros Sol agitabit equos,</span><span class="linebreak"></span>
<span class="line">fluminaque ad caput incipient revocare liquores,</span><span class="linebreak"></span>
<span class="line indent2">aridus et sicco gurgite piscis erit,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>quam possim nostros alio transferre dolores:</span><span class="linebreak"></span>
<span class="line indent2">huius ero vivus, mortuus huius ero.</span><span class="linebreak"></span>
</p>
<p class="lineGroup">
<span class="line">quod mihi si interdum talis concedere noctes</span><span class="linebreak"></span>
<span class="line indent2">illa velit, vitae longus et annus erit.</span><span class="linebreak"></span>
<span class="line">si dabit et multas, fiam immortalis in illis:</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>nocte una quivis vel deus esse potest.</span><span class="linebreak"></span>
<span class="line">qualem si cuncti cuperent decurrere vitam</span><span class="linebreak"></span>
<span class="line indent2">et pressi multo membra iacere mero,</span><span class="linebreak"></span>
<span class="line">non ferrum crudele neque esset bellica navis,</span><span class="linebreak"></span>
<span class="line indent2">nec nostra Actiacum verteret ossa mare,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>nec totiens propriis circum oppugnata triumphis</span><span class="linebreak"></span>
<span class="line indent2">lassa foret crines solvere Roma suos.</span><span class="linebreak"></span>
<span class="line">haec certe merito poterunt laudare minores:</span><span class="linebreak"></span>
<span class="line indent2">laeserunt nullos proelia nostra deos.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_146_37"><sup class="lineRef">37</sup>interdum <span class="italic">Housman</span>: tecum Ω</li><li class="note text" id="note_LCL018_146_39"><sup class="lineRef">39</sup>et <span class="italic">Sh. Bailey</span>: haec Ω</li><li class="note text" id="note_LCL018_146_48"><sup class="lineRef">48</sup>proelia <span class="italic">Fontein</span>: pocula Ω</li></ul></section></notes></section>