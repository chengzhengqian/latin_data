<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line">sed ne forte tuo careat mihi funus amore,</span><span class="linebreak"></span>
<span class="line indent2"><span class="br"></span><span class="lineNumber">5</span><span class="br"></span>hic timor est ipsis durior exsequiis.</span><span class="linebreak"></span>
<span class="line">non adeo leviter nostris puer haesit ocellis,</span><span class="linebreak"></span>
<span class="line indent2">ut meus oblito pulvis amore vacet.</span><span class="linebreak"></span>
</p>
<p class="lineGroup">
<span class="line">illic Phylacides iucundae coniugis heros</span><span class="linebreak"></span>
<span class="line indent2">non potuit caecis immemor esse locis,</span><span class="linebreak"></span>
<span class="line">sed cupidus falsis attingere gaudia palmis</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>Thessalis antiquam venerat umbra domum.</span><span class="linebreak"></span>
<span class="line">illic quidquid ero, semper tua dicar imago:</span><span class="linebreak"></span>
<span class="line indent2">traicit et fati litora magnus amor.</span><span class="linebreak"></span>
</p>
<p class="lineGroup">
<span class="line">illic formosae veniant chorus heroinae,</span><span class="linebreak"></span>
<span class="line indent2"><span class="br"></span><span class="lineNumber">15</span><span class="br"></span>quas dedit Argivis Dardana praeda viris:</span><span class="linebreak"></span>
<span class="line">quarum nulla tua fuerit mihi, Cynthia, forma</span><span class="linebreak"></span>
<span class="line indent2">gratior et (Tellus hoc ita iusta sinat)</span><span class="linebreak"></span>
<span class="line">quamvis te longae remorentur fata senectae,</span><span class="linebreak"></span>
<span class="line indent2">cara tamen lacrimis ossa futura meis.</span><span class="linebreak"></span>
</p>
<p class="lineGroup">
<span class="line">quae tu viva mea possis sentire favilla!</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>tum mihi non ullo mors sit amara loco.</span><span class="linebreak"></span>
<span class="line">quam vereor, ne te contempto, Cynthia, busto</span><span class="linebreak"></span>
<span class="line indent2">abstrahat a nostro pulvere iniquus Amor,</span><span class="linebreak"></span>
<span class="line">cogat et invitam lacrimas siccare cadentis!</span><span class="linebreak"></span>
<span class="line indent2">flectitur assiduis certa puella minis.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">25</span><span class="br"></span>quare, dum licet, inter nos laetemur amantes:</span><span class="linebreak"></span>
<span class="line indent2">non satis est ullo tempore longus amor.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_90_10"><sup class="lineRef">10</sup>Thessalis ς: -us Ω</li><li class="note text" id="note_LCL018_90_22"><sup class="lineRef">22</sup>a ς:e Ω</li></ul></section></notes></section>