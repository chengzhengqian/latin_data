<section class="div1 language" lang="la"><header><hgroup><h1>Propertius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">5</span><span class="br"></span>at tu stulta adeo’s? tu fingis inania verba:</span><span class="linebreak"></span>
<span class="line indent2">forsitan ille alio pectus amore terat.</span><span class="linebreak"></span>
<span class="line">est tibi forma potens, sunt castae Palladis artes,</span><span class="linebreak"></span>
<span class="line indent2">splendidaque a docto fama refulget avo,</span><span class="linebreak"></span>
<span class="line">fortunata domus, modo sit tibi fidus amicus.</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>fidus ero: in nostros curre, puella, toros!</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">13</span><span class="br"></span> nox mihi prima venit! primae da tempora nocti!</span><span class="linebreak"></span>
<span class="line indent2"><span class="br"></span><span class="lineNumber">14</span><span class="br"></span> longius in primo, Luna, morare toro.</span><span class="linebreak"></span>
<span class="line"><span class="br"></span><span class="lineNumber">11</span><span class="br"></span>tu quoque, qui aestivos spatiosius exigis ignes,</span><span class="linebreak"></span>
<span class="line indent2"><span class="br"></span><span class="lineNumber">12</span><span class="br"></span>Phoebe, moraturae contrahe lucis iter.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">19</span><span class="br"></span> quam multae ante meis cedent sermonibus horae</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span> dulcia quam nobis concitet arma Venus!</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>foedera sunt ponenda prius signandaque iura</span><span class="linebreak"></span>
<span class="line indent2">et scribenda mihi lex in amore novo.</span><span class="linebreak"></span>
<span class="line">haec Amor ipse suo constringet pignora signo:</span><span class="linebreak"></span>
<span class="line indent2">testis sidereae torta corona deae.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">21</span><span class="br"></span>namque ubi non certo vincitur foedere lectus,</span><span class="linebreak"></span>
<span class="line indent2">non habet ultores nox vigilanda deos,</span><span class="linebreak"></span>
<span class="line">et quibus imposuit, solvit mox vincla libido:</span><span class="linebreak"></span>
<span class="line indent2">contineant nobis omina prima fidem.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">25</span><span class="br"></span>ergo, qui tactis haec foedera ruperit aris,</span><span class="linebreak"></span>
<span class="line indent2">pollueritque novo sacra marita toro,</span><span class="linebreak"></span>
<span class="line">illi sint quicumque solent in amore dolores,</span><span class="linebreak"></span>
<span class="line indent2">et caput argutae praebeat historiae,</span><span class="linebreak"></span>
<span class="line">nec flenti dominae patefiant nocte fenestrae:</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>semper amet, fructu semper amoris egens.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL018_290_5"><sup class="lineRef">5</sup>adeo es <span class="italic">Rossberg</span>: deos Ω</li><li class="note text" id="note_LCL018_290_17"><sup class="lineRef">17</sup>constringet <span class="italic">Beroaldus</span>: -it Ω</li><li class="note text" id="note_LCL018_290_25"><sup class="lineRef">25</sup>tactis haec . . . aris <span class="italic">Burman</span>: pactas in . . . aras Ω</li></ul></section></notes></section>