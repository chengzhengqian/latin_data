<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2"><p class="noindent">

rubricam amurca diluere, et cum stercore humano ad radicem infundere: ea res efficit uberiorem fructum, et farctum fici speciosius et plenius.</p>
<p>XXII. Nucem Graecam serito Arcturi signo, vel circa calend. Febr. quia prima gemmascit. Agrum calidum durum et siccum desiderat. Nam in locis diversis eiusmodi natura si posueris nucem, protinus putrescet. Antequam nucem deponas, in aqua mulsa, nec nimis dulci macerato: ita iucundioris fructum, cum adoleverit, praebebit, et interim melius
<span class="br"></span><span class="lineNumber">2</span><span class="br"></span>atque celerius nascetur. Ternas nuces in trigonum statuito, parsque acutior inferior sit, quia inde radices mittit, nuxque a nuce minime palmo absit, et apex<a class="footnoteLink" href="#note_LCL408_392_1" id="target_note_LCL408_392_1"><sup>1</sup></a> ad Favonium spectet. Omnis nux unam radicem mittit, et simplici stilo prorepit. Cum ad scrobis solum radix pervenit, duritia humi coercita recurvatur, et extensa in modum ramorum alias radices emittit. Nucem Graecam et Avellanam
<span class="br"></span><span class="lineNumber">3</span><span class="br"></span>Tarentinas hoc modo facere poteris. In quo scrobe destinaveris nucem serere, terram minutam in modum semipedis ponito, ibique semen ferulae iacito.<a class="footnoteLink" href="#note_LCL408_392_2" id="target_note_LCL408_392_2"><sup>2</sup></a> Cum ferula fuerit enata, eam findito, et in medullam eius sine putamine nucem Graecam vel Avellanam abscondito, et ita adobruito. Hoc ante cal. Mart. facito, vel etiam inter nonas et idus Martias. Hoc eodem tempore iuglandem et pineam et castaneam serere oportet.</p>
</section><notes><section class="footnotes"><ul><li class="note" id="note_LCL408_392_1"><a class="footnoteCrossrefLink" href="#target_note_LCL408_392_1" title="Click to highlight in text"><sup class="lineRef">1</sup>apex <span class="italic">scripsi</span>: anceps <span class="italic">codd.</span></a></li><script type="text/javascript">document.getElementById('note_LCL408_392_1').style.display = "none";</script><li class="note" id="note_LCL408_392_2"><a class="footnoteCrossrefLink" href="#target_note_LCL408_392_2" title="Click to highlight in text"><sup class="lineRef">2</sup>iacito <span class="italic">S</span>: facito <span class="italic">Aac.</span></a></li><script type="text/javascript">document.getElementById('note_LCL408_392_2').style.display = "none";</script></ul></section></notes></section>