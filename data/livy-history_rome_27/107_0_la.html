<section class="div1 language" lang="la"><header><hgroup><h1>Livy</h1></hgroup></header><section class="div2">
<h3><span class="ac">Libri XXVII Periocha</span></h3>
<p>Cn. Fulvius proconsul cum exercitu ab Hannibale ad Herdoneam caesus est. Meliore eventu ab Claudio Marcello consule adversus eundem ad Numistronem pugnatum
est. Inde Hannibal nocte recessit; Marcellus insecutus est et subinde cedentem pressit, donec confligeret.
Priore pugna Hannibal superior, sequenti Marcellus.
Fabius Maximus pater consul Tarentinos per proditionem recepit. Claudius Marcellus T. Quinctius Crispinus consules, speculandi causa progressi e castris, insidiis ab Hannibale circumventi sunt. Marcellus occisus, Crispinus fugit. Lustrum a censoribus conditum est. Censa sunt civium capita C͞X͞X͞X͞V͞I͞I͞ CVIII; ex quo numero apparuit quantum hominum tot proeliorum adversa fortuna populo Romano abstulisset. In Hispania ad Baeculam Scipio cum Hasdrubale et Hamilcare conflixit
et vicit. Inter alia captum regalem puerum eximiae formae ad avunculum Masinissam cum donis dimisit. Hasdrubal, qui cum exercitu novo Alpes transcenderat, ut se Hannibali iungeret, cum milibus hominum LVI caesus est, capta V͞CCCC M. Livi consulis ductu, sed non minore opera Claudi Neronis consulis, qui, cum Hannibali oppositus
esset, relictis castris ita ut hostem falleret, cum electa manu profectus Hasdrubalem circumvenerat. Res praeterea feliciter a P. Scipione in Hispania et a P. Sulpicio praetore adversus Philippum et Achaeos gestas continet.</p>
</section><notes></notes></section>