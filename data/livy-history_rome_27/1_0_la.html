<section class="div1 language" lang="la"><header><hgroup><h1>Livy</h1></hgroup></header><section class="div2">
<h2><span class="ac">Liber XXVII</span></h2>
<p> <span class="marginNote left"><span class="sc">a.u.c.</span> 544</span>I. Hic status rerum in Hispania erat. In Italia
consul Marcellus Salapia per proditionem recepta
<span class="innerMarginNote right">2</span>Marmoreas et Meles de Samnitibus vi cepit. Ad tria milia militum ibi Hannibalis, quae praesidii causa relicta erant, oppressa: praeda—et aliquantum
eius fuit—militi concessa. Tritici quoque ducenta quadraginta milia modium et centum
<span class="innerMarginNote right">3</span>decem milia hordei inventa. Ceterum nequaquam inde tantum gaudium fuit quanta clades intra paucos
<span class="innerMarginNote right">4</span>dies accepta est haud procul Herdonea urbe. Castra ibi Cn. Fulvius proconsul habebat spe recipiendae Herdoneae, quae post Cannensem cladem ab Romanis
defecerat, nec loco satis tuto posita nec praesidiis
<span class="innerMarginNote right">5</span>firmata. Neglegentiam insitam ingenio ducis augebat spes ea, quod labare iis adversus Poenum fidem senserat, postquam Salapia amissa excessisse
<span class="innerMarginNote right">6</span>iis locis in Bruttios Hannibalem auditum est. Ea omnia ab Herdonea per occultos nuntios delata Hannibali simul curam sociae retinendae urbis et spem fecere incautum hostem adgrediendi. Exercitu



</p></section><notes></notes></section>