<section class="div1 language" lang="la"><header><hgroup><h1>Terence</h1></hgroup></header><div class="sp"><p class="lineGroup">
<span class="line">eduxi e parvolo, habui, amavi pro meo.</span><span class="linebreak"></span>
<span class="line">in eo me oblecto, solum id est carum mihi.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>ille ut item contra me habeat facio sedulo.</span><span class="linebreak"></span>
<span class="line">do, praetermitto, non necesse habeo omnia</span><span class="linebreak"></span>
<span class="line">pro meo iure agere. postremo, alii clanculum</span><span class="linebreak"></span>
<span class="line">patres quae faciunt, quae fert adulescentia,</span><span class="linebreak"></span>
<span class="line">ea ne me celet consuefeci filium.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>nam qui mentiri aut fallere institerit patrem aut</span><span class="linebreak"></span>
<span class="line">audebit, tanto magis audebit ceteros.</span><span class="linebreak"></span>
<span class="line">pudore et liberalitate liberos</span><span class="linebreak"></span>
<span class="line">retinere satius esse credo quam metu.</span><span class="linebreak"></span>
<span class="line">haec fratri mecum non conveniunt neque placent.</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>venit ad me saepe clamitans “quid agis, Micio?</span><span class="linebreak"></span>
<span class="line">quor perdis adulescentem nobis? quor amat?</span><span class="linebreak"></span>
<span class="line">quor potat? quor tu his rebus sumptum suggeris,</span><span class="linebreak"></span>
<span class="line">vestitu nimio indulges? nimium ineptus es.”</span><span class="linebreak"></span>
<span class="line">nimium ipsest durus praeter aequomque et bonum,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>et errat longe mea quidem sententia</span><span class="linebreak"></span>
<span class="line">qui imperium credat gravius esse aut stabilius</span><span class="linebreak"></span>
<span class="line">vi quod fit quam illud quod amicitia adiungitur.</span><span class="linebreak"></span>
<span class="line">mea sic est ratio et sic animum induco meum:</span><span class="linebreak"></span>
<span class="line">malo coactus qui suom officium facit,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>dum id rescitum iri credit, tantisper cavet;</span><span class="linebreak"></span>
<span class="line">si sperat fore clam, rursum ad ingenium redit.</span><span class="linebreak"></span>
<span class="line">ill’ quem beneficio adiungas ex animo facit,</span><span class="linebreak"></span>
<span class="line">studet par referre, praesens absensque idem erit.</span><span class="linebreak"></span>
<span class="line">hoc patriumst, potius consuefacere filium</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>sua sponte recte facere quam alieno metu:</span><span class="linebreak"></span>
<span class="line">hoc pater et dominus interest. hoc qui nequit,</span><span class="linebreak"></span>
<span class="line">fateatur nescire imperare liberis.</span><span class="linebreak"></span>
</p></div><notes><section class="footnotes"><ul><li class="note text" id="note_LCL023_258_55"><sup class="lineRef">55</sup>institerit <span class="italic">Kauer-Lindsay</span>, insueverit <span class="italic">A</span>, insuerit Σ</li></ul></section></notes></section>