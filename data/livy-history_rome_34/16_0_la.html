<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>9. Iam tunc Emporiae duo oppida erant muro divisa. unum Graeci habebant, a Phocaea, unde et Massilienses, oriundi, alterum Hispani; <span class="br"></span><span class="lineNumber">2</span><span class="br"></span>sed Graecum oppidum in mare expositum totum orbem muri minus quadringentos passus patentem habebat, Hispanis retractior a mari trium milium passuum in circuitu murus erat. <span class="br"></span><span class="lineNumber">3</span><span class="br"></span>tertium genus Romani coloni ab divo Caesare post devictos Pompei liberos adiecti. nunc in corpus unum confusi omnes, Hispanis prius postremo et Graecis in civitatem Romanam adscitis. <span class="br"></span><span class="lineNumber">4</span><span class="br"></span>miraretur qui tum cerneret, aperto mari ab altera parte, ab altera Hispanis tam fera et bellicosa gente obiectis, quae res eos tutaretur.</p>
<p>Disciplina erat custos infirmitatis, quam inter validiores optime timor continet. <span class="br"></span><span class="lineNumber">5</span><span class="br"></span>partem muri versam in agros egregie munitam habebant, una tantum in eam regionem porta imposita, cuius adsiduus custos semper aliquis ex magistratibus erat. <span class="br"></span><span class="lineNumber">6</span><span class="br"></span>nocte pars tertia civium in muris excubabat; neque moris causa tantum aut legis sed quanta si hostis ad portas esset et servabant vigilias et circumibant cura. <span class="br"></span><span class="lineNumber">7</span><span class="br"></span>Hispanum neminem in urbem recipiebant: ne ipsi quidem temere urbe excedebant. ad mare patebat omnibus exitus. <span class="br"></span><span class="lineNumber">8</span><span class="br"></span>porta ad Hispanorum oppidum versa nunquam nisi frequentes, pars tertia fere cuius proxima nocte vigiliae in muris fuerant, egrediebantur. <span class="br"></span><span class="lineNumber">9</span><span class="br"></span>causa exeundi haec erat: commercio eorum Hispani imprudentes maris gaudebant,


</p></section><notes></notes></section>