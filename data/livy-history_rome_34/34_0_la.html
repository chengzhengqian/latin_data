<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">5</span><span class="br"></span>Romanus, cunctis undique increpantibus Aetolos, responsurum se fuisse iis dixit, nisi ita infensos omnes in eos videret ut sedandi potius quam inritandi essent. <span class="br"></span><span class="lineNumber">6</span><span class="br"></span>contentum itaque opinione ea quae de Romanis Aetolisque esset referre se dixit quid de Nabidis bello placeret, nisi redderet Achaeis Argos. <span class="br"></span><span class="lineNumber">7</span><span class="br"></span>cum omnes bellum decressent, auxilia ut pro viribus suis quaeque civitates mitterent est hortatus. ad Aetolos legatum etiam misit, magis ut nudaret animos, id quod evenit, quam spe impetrari posse.</p>
<p>25. Tribunis militum ut exercitum ab Elatia arcesserent imperavit. <span class="br"></span><span class="lineNumber">2</span><span class="br"></span>per eosdem dies et Antiochi legatis de societate agentibus respondit nihil se absentibus decem legatis sententiae habere: Romam eundum ad senatum iis esse. <span class="br"></span><span class="lineNumber">3</span><span class="br"></span>ipse copias adductas ab Elatia ducere Argos pergit; atque ei circa Cleonas Aristaenus praetor cum decem milibus Achaeorum equitibus mille occurrit, et haud procul inde iunctis exercitibus posuerunt castra. <span class="br"></span><span class="lineNumber">4</span><span class="br"></span>postero die in campum Argivorum descenderunt et quattuor ferme milia ab Argis locum castris capiunt. <span class="br"></span><span class="lineNumber">5</span><span class="br"></span>praefectus praesidii Laconum erat Pythagoras, gener idem tyranni et uxoris eius frater, qui sub adventum Romanorum et utrasque arces—nam duas habent Argi—et loca alia quae aut opportuna aut suspecta erant validis praesidiis firmavit; <span class="br"></span><span class="lineNumber">6</span><span class="br"></span>sed inter haec agenda pavorem iniectum adventu Romanorum dissimulare haudquaquam poterat.</p>
</section><notes></notes></section>