<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
consultationes esse sinas. atque ego vix statuere apud animum meum possum utrum peior ipsa res an peiore exemplo agatur; <span class="br"></span><span class="lineNumber">5</span><span class="br"></span>quorum alterum ad nos consules reliquosque magistratus, alterum ad vos, Quirites, magis pertinet. nam utrum e re publica sit necne id quod ad vos fertur, vestra existimatio est qui in suffragium ituri estis. <span class="br"></span><span class="lineNumber">6</span><span class="br"></span>haec consternatio muliebris, sive sua sponte sive auctoribus vobis, M. Fundani et L. Valeri, facta est, haud dubie ad culpam magistratuum pertinens, nescio vobis, tribuni, an consulibus magis sit deformis: <span class="br"></span><span class="lineNumber">7</span><span class="br"></span>vobis, si feminas ad concitandas tribunicias seditiones iam adduxistis; nobis, si ut plebis quondam sic nunc mulierum secessione leges accipiendae sunt.</p>
<p><span class="br"></span><span class="lineNumber">8</span><span class="br"></span>“Equidem non sine rubore quodam paulo ante per medium agmen mulierum in forum perveni. quod nisi me verecundia singularum magis maiestatis et pudoris quam universarum tenuisset, ne compellatae a consule viderentur, dixissem: <span class="br"></span><span class="lineNumber">9</span><span class="br"></span>‘qui hic mos est in publicum procurrendi et obsidendi vias et viros alienos appellandi? istud ipsum suos quaeque domi rogare non potuistis? <span class="br"></span><span class="lineNumber">10</span><span class="br"></span>an blandiores in publico quam in privato et alienis quam vestris estis? quamquam ne domi quidem vos, si sui iuris finibus matronas contineret pudor, quae leges hic rogarentur abrogarenturve curare decuit.’</p>
<p> <span class="br"></span><span class="lineNumber">11</span><span class="br"></span>“Maiores nostri nullam, ne privatam quidem, rem 


</p></section><notes></notes></section>