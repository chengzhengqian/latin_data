<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
videbant, infensas non tyrannis magis quam satellitibus eorum.</p>
<p>37. Haec inter se primo circulos<a class="footnoteLink" href="#note_LCL295_528_39" id="target_note_LCL295_528_39"><sup>39</sup></a> serentes fremere; deinde subito ad arma discurrerunt. <span class="br"></span><span class="lineNumber">2</span><span class="br"></span>quo tumultu cum per se satis inritatam multitudinem cerneret tyrannus, contionem advocari iussit. <span class="br"></span><span class="lineNumber">3</span><span class="br"></span>ubi cum ea quae imperarentur ab Romanis exposuisset, et graviora atque indigniora quaedam falso adfinxisset, et ad singula nunc ab universis nunc a partibus contionis acclamaretur, interrogavit quid se respondere ad ea aut quid facere vellent. <span class="br"></span><span class="lineNumber">4</span><span class="br"></span>prope una voce omnes nihil responderi et bellum geri iusserunt; et pro se quisque, qualia multitudo solet, bonum animum habere et bene sperare iubentes, fortes fortunam adiuvare aiebant. <span class="br"></span><span class="lineNumber">5</span><span class="br"></span>his vocibus incitatus tyrannus et Antiochum Aetolosque adiuturos pronuntiat, et sibi ad obsidionem sustinendam copiarum adfatim esse.</p>
<p><span class="br"></span><span class="lineNumber">6</span><span class="br"></span>Exciderat pacis mentio ex omnium animis, et in stationes non ultra quieturi discurrunt. paucorum excursio lacessentium et emissa iacula extemplo et Romanis dubitationem quin bellandum esset exemerunt. <span class="br"></span><span class="lineNumber">7</span><span class="br"></span>levia inde proelia per quadriduum primum sine ullo satis certo eventu commissa. <span class="br"></span><span class="lineNumber">8</span><span class="br"></span>quinto die prope iusta pugna adeo paventes in oppidum Lacedaemonii compulsi sunt ut quidam milites Romani terga fugientium caedentes per intermissa, ut tunc erant, moenia urbem intrarint.</p>
</section><notes><section class="footnotes"><ul><li class="note" id="note_LCL295_528_39"><a class="footnoteCrossrefLink" href="#target_note_LCL295_528_39" title="Click to highlight in text"><sup class="lineRef">39</sup>circulos <span class="italic">RBÏ‡</span>: in circulis <span class="italic">ed. Rom.</span>: per circulos <span class="italic">Weiss.</span></a></li><script type="text/javascript">document.getElementById('note_LCL295_528_39').style.display = "none";</script></ul></section></notes></section>