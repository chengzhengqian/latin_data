<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>60. Vixdum hi profecti erant, cum a Carthagine legati bellum haud dubie parare Antiochum Hannibale ministro attulerunt, inieceruntque curam ne simul et Punicum excitaretur bellum. <span class="br"></span><span class="lineNumber">2</span><span class="br"></span>Hannibal patria profugus pervenerat ad Antiochum, sicut ante dictum est, et erat apud regem in magno honore, nulla alia arte nisi quod volutanti diu consilia de Romano bello nemo aptior super tali re particeps esse sermonis poterat. <span class="br"></span><span class="lineNumber">3</span><span class="br"></span>sententia eius una atque eadem semper erat, ut in Italia bellum gereretur: Italiam et commeatus et militem praebituram externo hosti; <span class="br"></span><span class="lineNumber">4</span><span class="br"></span>si nihil ibi moveatur liceatque populo Romano viribus et copiis Italiae extra Italiam bellum gerere, neque regem neque gentem ullam parem Romanis esse. <span class="br"></span><span class="lineNumber">5</span><span class="br"></span>sibi centum tectas naves et decem milia peditum mille equites deposcebat: ea se classe primum Africam petiturum; magno opere confidere et Carthaginienses ad rebellandum ab se compelli posse; <span class="br"></span><span class="lineNumber">6</span><span class="br"></span>si illi cunctentur, se aliqua parte Italiae excitaturum Romanis bellum. regem cum ceteris omnibus transire in Europam debere, et in aliqua parte Graeciae copias continere, neque traicientem, et—quod in speciem famamque belli satis sit—paratum traicere.</p>
<p>61. In hanc sententiam cum adduxisset regem, praeparandos sibi ad id popularium animos ratus, litteras, ne quo casu interceptae palam facerent conata, scribere non est 

</p></section><notes></notes></section>