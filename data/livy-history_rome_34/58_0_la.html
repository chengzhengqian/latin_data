<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
quibus causa bellandi cum tyranno ipsi fuissent, cernebant. testata quoque ipso Nemeorum die voce praeconis libertas est Argivorum.</p>
<p><span class="br"></span><span class="lineNumber">4</span><span class="br"></span>Achaeis quantum restituti Argi in commune Achaiae concilium laetitiae adferebant, tantum serva Lacedaemon relicta et lateri adhaerens tyrannus non sincerum gaudium praebebant. <span class="br"></span><span class="lineNumber">5</span><span class="br"></span>Aetoli vero eam rem omnibus conciliis lacerare: cum Philippo non ante desitum bellari quam omnibus excederet Graeciae urbibus, tyranno relictam Lacedaemonem; <span class="br"></span><span class="lineNumber">6</span><span class="br"></span>regem autem legitimum, qui in Romanis fuerit castris, ceterosque nobilissimos cives in exsilio victuros; Nabidis dominationis satellitem factum populum Romanum.</p>
<p><span class="br"></span><span class="lineNumber">7</span><span class="br"></span>Quinctius ab Argis Elatiam, unde ad bellum Spartanum profectus erat, copias reduxit.</p>
<p><span class="br"></span><span class="lineNumber">8</span><span class="br"></span>Sunt qui non ex oppido proficiscentem bellum gessisse tyrannum tradant, sed castris adversus Romana positis castra diuque cunctatum, <span class="br"></span><span class="lineNumber">9</span><span class="br"></span>quia Aetolorum auxilia exspectasset, coactum ad extremum acie confligere impetu in pabulatores suos a Romanis facto: <span class="br"></span><span class="lineNumber">10</span><span class="br"></span>eo proelio victum castrisque exutum pacem petisse, cum cecidissent quattuordecim milia militum, capta plus quattuor milia essent.</p>
<p>42. Eodem fere tempore et a T. Quinctio de rebus ad Lacedaemonem gestis et a M. Porcio consule ex Hispania litterae adlatae. utriusque nomine in dies ternos supplicatio ab senatu decreta est.</p>
</section><notes></notes></section>