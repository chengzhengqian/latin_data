<section class="div1 language" lang="la"><header><hgroup><h1>LIVY</h1></hgroup></header>
<section class="div2">
<h2><span class="ac">LIBER XXXIV</span></h2>
<p class="noindent">1. Inter bellorum magnorum aut vixdum finitorum aut imminentium curas intercessit res parva dictu sed quae studiis in magnum certamen excesserit. <span class="br"></span><span class="lineNumber">2</span><span class="br"></span>M. Fundanius et L. Valerius tribuni plebi ad plebem tulerunt de Oppia lege abroganda. <span class="br"></span><span class="lineNumber">3</span><span class="br"></span>tulerat eam C. Oppius tribunus plebi Q. Fabio Ti. Sempronio consulibus in medio ardore Punici belli, ne qua mulier plus semunciam auri haberet, neu vestimento versicolori uteretur, neu iuncto vehiculo in urbe oppidove aut propius inde mille passus nisi sacrorum publicorum causa veheretur. <span class="br"></span><span class="lineNumber">4</span><span class="br"></span>M. et P. Iunii Bruti tribuni plebi legem Oppiam tuebantur, nec eam se abrogari passuros aiebant; ad suadendum dissuadendumque multi nobiles prodibant; Capitolium turba hominum faventium adversantiumque legi complebatur.</p>
</section><notes></notes></section>