<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">4</span><span class="br"></span>Enimvero id auditu etiam dicere indignum esse Hegesianax Thraciae et Chersonesi urbibus arceri Antiochum, <span class="br"></span><span class="lineNumber">5</span><span class="br"></span>cum quae Seleucus, proavus eius, Lysimacho rege bello victo et in acie caeso per summum decus parta reliquerit, pari cum laude eadem, ab Thracibus possessa, partim armis receperit Antiochus, partim deserta, sicut ipsam Lysimachiam, et revocatis cultoribus frequentaverit, et quae strata ruinis atque incendiis erant, ingentibus impensis aedificaverit: <span class="br"></span><span class="lineNumber">6</span><span class="br"></span>quid igitur simile esse ex ea possessione, ita parta ita reciperata, deduci Antiochum, et Romanos abstinere Asia, quae nunquam eorum fuerit? <span class="br"></span><span class="lineNumber">7</span><span class="br"></span>amicitiam expetere Romanorum Antiochum, sed quae impetrata gloriae sibi non pudori sit.</p>
<p><span class="br"></span><span class="lineNumber">8</span><span class="br"></span>Ad haec Quinctius “quandoquidem” inquit “honesta pensamus, sicut aut sola aut prima certe pensari decet principi orbis terrarum populo et tanto regi, utrum tandem videtur honestius, <span class="br"></span><span class="lineNumber">9</span><span class="br"></span>liberas velle omnes quae ubique sunt Graeciae urbes, an servas et vectigales facere? <span class="br"></span><span class="lineNumber">10</span><span class="br"></span>si sibi Antiochus pulchrum esse censet quas urbes proavus belli iure habuerit, avus paterque nunquam usurpaverint pro suis, <span class="br"></span><span class="lineNumber">11</span><span class="br"></span>eas repetere in servitutem, et populus Romanus susceptum patrocinium libertatis Graecorum non deserere fidei constantiaeque suae ducit esse. <span class="br"></span><span class="lineNumber">12</span><span class="br"></span>sicut a Philippo Graeciam

</p></section><notes></notes></section>