<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>15. Fessos iam suos consul ex secunda acie subsidiariis cohortibus in pugnam inductis accendit. <span class="br"></span><span class="lineNumber">2</span><span class="br"></span>nova acies facta. integri recentibus telis fatigatos adorti hostes primum acri impetu velut cuneo perculerunt, deinde dissipatos in fugam averterunt; effuso per agros cursu castra repetebantur. <span class="br"></span><span class="lineNumber">3</span><span class="br"></span>ubi omnia fuga completa vidit Cato, ipse ad secundam legionem, quae in subsidio posita erat, revehitur, et signa prae se ferri plenoque gradu ad castra hostium oppugnanda succedere iubet. <span class="br"></span><span class="lineNumber">4</span><span class="br"></span>si quis extra ordinem avidius procurrit, et ipse interequitans sparo percutit et tribunos centurionesque castigare iubet.</p>
<p><span class="br"></span><span class="lineNumber">5</span><span class="br"></span>Iam castra oppugnabantur, saxisque et sudibus et omni genere telorum submovebantur a vallo Romani. ubi recens admota legio est, tum et oppugnantibus animus crevit et infensius hostes pro vallo pugnabant. <span class="br"></span><span class="lineNumber">6</span><span class="br"></span>consul omnia oculis perlustrat ut qua minima vi resistatur ea parte inrumpat. ad sinistram portam infrequentes videt: eo secundae legionis principes hastatosque inducit. <span class="br"></span><span class="lineNumber">7</span><span class="br"></span>non sustinuit impetum eorum statio quae portae apposita erat; et ceteri, postquam intra vallum hostem vident, ipsi castris exuti signa armaque abiciunt. <span class="br"></span><span class="lineNumber">8</span><span class="br"></span>caeduntur in portis, suomet ipsi agmine in arto haerentes. secundani terga hostium caedunt, ceteri castra diripiunt. <span class="br"></span><span class="lineNumber">9</span><span class="br"></span>Valerius Antias supra quadraginta

</p></section><notes></notes></section>