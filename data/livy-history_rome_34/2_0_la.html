<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">5</span><span class="br"></span>Matronae nulla nec auctoritate nec verecundia nec imperio virorum contineri limine poterant, omnes vias urbis aditusque in forum obsidebant, viros descendentes ad forum orantes ut florente re publica, crescente in dies privata omnium fortuna, matronis quoque pristinum ornatum reddi paterentur. <span class="br"></span><span class="lineNumber">6</span><span class="br"></span>augebatur haec frequentia mulierum in dies; nam etiam ex oppidis conciliabulisque conveniebant. <span class="br"></span><span class="lineNumber">7</span><span class="br"></span>iam et consules praetoresque et alios magistratus adire et rogare audebant; ceterum minime exorabilem alterum utique consulem M. Porcium Catonem habebant, qui pro lege quae abrogabatur ita disseruit:</p>
<p>2. “Si in sua quisque nostrum matre familiae, Quirites, ius et maiestatem viri retinere instituisset, minus cum universis feminis negotii haberemus: <span class="br"></span><span class="lineNumber">2</span><span class="br"></span>nunc domi victa libertas nostra impotentia muliebri hic quoque in foro obteritur et calcatur, et quia singulas sustinere non potuimus<a class="footnoteLink" href="#note_LCL295_426_1" id="target_note_LCL295_426_1"><sup>1</sup></a> universas horremus. <span class="br"></span><span class="lineNumber">3</span><span class="br"></span>equidem fabulam et fictam rem ducebam esse virorum omne genus in aliqua insula coniuratione muliebri ab stirpe sublatum esse; <span class="br"></span><span class="lineNumber">4</span><span class="br"></span>ab nullo genere non summum periculum est si coetus et concilia et secretas 



</p></section><notes><section class="footnotes"><ul><li class="note" id="note_LCL295_426_1"><a class="footnoteCrossrefLink" href="#target_note_LCL295_426_1" title="Click to highlight in text"><sup class="lineRef">1</sup>sustinere non potuimus χ: non potuimus <span class="italic">B</span>: non domuimus <span class="italic">vel</span> compescuimus <span class="italic">Madvig</span>: non continuimus<span class="italic"> Hertz</span></a></li><script type="text/javascript">document.getElementById('note_LCL295_426_1').style.display = "none";</script></ul></section></notes></section>