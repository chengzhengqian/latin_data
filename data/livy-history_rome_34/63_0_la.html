<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">6</span><span class="br"></span>Prodigia quoque alia visa eo anno Romae sunt, alia nuntiata. in foro et comitio et Capitolio sanguinis guttae visae sunt; et terra aliquotiens pluvit et caput Volcani arsit. <span class="br"></span><span class="lineNumber">7</span><span class="br"></span>nuntiatum est Nare amni lac fluxisse, pueros ingenuos Arimini sine oculis ac naso, et in Piceno agro non pedes non manus habentem natum. ea prodigia ex pontificum decreto procurata. <span class="br"></span><span class="lineNumber">8</span><span class="br"></span>et sacrificium novendiale factum est, quod Hadriani nuntiaverant in agro suo lapidibus pluvisse.</p>
<p>46. In Gallia L. Valerius Flaccus proconsul circa Mediolanium cum Gallis Insubribus et Boiis, qui Dorulato duce ad concitandos Insubres Padum transgressi erant, signis conlatis depugnavit; decem milia hostium sunt caesa.</p>
<p><span class="br"></span><span class="lineNumber">2</span><span class="br"></span>Per eos dies collega eius M. Porcius Cato ex Hispania triumphavit. tulit in eo triumpho argenti infecti viginti quinque milia pondo, bigati centum viginti tria milia, Oscensis quingenta quadraginta, auri pondo mille quadringenta. <span class="br"></span><span class="lineNumber">3</span><span class="br"></span>militibus ex praeda divisit in singulos ducenos septuagenos aeris, triplex equiti.</p>
<p><span class="br"></span><span class="lineNumber">4</span><span class="br"></span>Ti. Sempronius consul, in provinciam profectus, in Boiorum primum agrum legiones duxit. Boiorix tum regulus eorum cum duobus fratribus tota gente concitata ad 





</p></section><notes></notes></section>