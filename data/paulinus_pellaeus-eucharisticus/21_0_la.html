<section class="div1 language" lang="la"><header><hgroup><h1>Paulinus Pellæus</h1></hgroup></header><section class="div2">
<p class="lineGroup">
<span class="line indent1">Atque ita subtracta spe omni solaciorum,</span><span class="linebreak"></span>
<span class="line">quae mihi per nostros rebar contingere posse,</span><span class="linebreak"></span>
<span class="line">cunctaque sero probans a te magis esse petenda,</span><span class="linebreak"></span>
<span class="line">quae cupimus, deus alme, subest cui summa potestas,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>Massiliae demum paulisper consistere legi,</span><span class="linebreak"></span>
<span class="line">urbe quidem in qua plures sancti essent mihi cari,</span><span class="linebreak"></span>
<span class="line">parva autem census substantia familiaris</span><span class="linebreak"></span>
<span class="line">nec spes magna novis subitura ex fructibus esset,</span><span class="linebreak"></span>
<span class="line">non ager instructus propriis cultoribus ullus,</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>non vineta—quibus solis urbs utitur ipsa</span><span class="linebreak"></span>
<span class="line">omne ad praesidium vitae aliunde parandum—</span><span class="linebreak"></span>
<span class="line">sed tantum domus urbana vicinus et hortus</span><span class="linebreak"></span>
<span class="line">atque ad perfugium secreti parvus agellus,</span><span class="linebreak"></span>
<span class="line">non sine vite quidem vel pomis, sed sine terra</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>digna coli; verum exigui iactura laboris</span><span class="linebreak"></span>
<span class="line">suasit et in vacuum culturae inpendere curam</span><span class="linebreak"></span>
<span class="line">vix plena exesi per iugera quattuor agri</span><span class="linebreak"></span>
<span class="line">et fundare domum summa in crepidine saxi,</span><span class="linebreak"></span>
<span class="line">ne quid de spatio terrae minuisse viderer.</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Porro autem expensas, vitae quas posceret usus,</span><span class="linebreak"></span>
<span class="line">conductis studui ex agris sperare paratas,</span><span class="linebreak"></span>
<span class="line">donec plena magis servis mansit domus et dum</span><span class="linebreak"></span>
<span class="line">maiores melior vires mihi praebuit aetas.</span><span class="linebreak"></span>
<span class="line">At postquam in peius pariter mutavit utraque</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>condicio instabilis semper generaliter aevi,</span><span class="linebreak"></span>
<span class="line">paulatim, fateor, curis evictus et annis</span><span class="linebreak"></span>
<span class="line">exul inops caelebs [caris] facile in nova versus</span><span class="linebreak"></span>
<span class="line">consilia et varia multum ratione vacillans,</span><span class="linebreak"></span>
<span class="line">Burdigalam revocare gradum conducere duxi.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>Nec tamen effectus nostra est incepta secutus,</span><span class="linebreak"></span>
<span class="line">utilitas cum vota sibi coniuncta iuvaret;</span><span class="linebreak"></span>
</p>
</section><notes></notes></section>