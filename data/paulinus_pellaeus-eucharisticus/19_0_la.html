<section class="div1 language" lang="la"><header><hgroup><h1>Paulinus Pellæus</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">460</span><span class="br"></span>cum grege non minimo famularum quippe suarum,</span><span class="linebreak"></span>
<span class="line">quem totum pariter peregrinae exponere terrae</span><span class="linebreak"></span>
<span class="line">nec ratio aut pietas mens aut religiosa sinebat.</span><span class="linebreak"></span>
<span class="line">Sed tua magna manus divina et provida virtus</span><span class="linebreak"></span>
<span class="line">consilio sanctorum cuncta operando peregit,</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>suadentum mihi tum morem servare vetustum,</span><span class="linebreak"></span>
<span class="line">quem semel invectum maiorum traditione</span><span class="linebreak"></span>
<span class="line">nunc etiam servans ecclesia nostra teneret;</span><span class="linebreak"></span>
<span class="line">confessusque igitur, penitenda quae mihi noram,</span><span class="linebreak"></span>
<span class="line">proposita studui constrictus vivere lege,</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>non digno fortasse pians commissa labore,</span><span class="linebreak"></span>
<span class="line">sed rectam servare fidem non inscius ipse,</span><span class="linebreak"></span>
<span class="line">errorum discendo vias per dogmata prava,</span><span class="linebreak"></span>
<span class="line">quae reprobans sociata aliis nunc respuo culpis.</span><span class="linebreak"></span>
<span class="line">Post autem, exacta iam ter trieteride quinta,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>rite recurrente statuto tempore Pascha</span><span class="linebreak"></span>
<span class="line">ad tua, Christe Deus, altaria sacra reversus</span><span class="linebreak"></span>
<span class="line">te miserante tua gaudens sacramenta recepi</span><span class="linebreak"></span>
<span class="line">ante hos ter decies super et bis<a class="footnoteLink" href="#note_LCL115_348_1" id="target_note_LCL115_348_1"><sup>1</sup></a> quattuor annos—</span><span class="linebreak"></span>
<span class="line">salvo tunc etiam propriae domus ordine, nuper</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>qui fuerat, linqui et quam iam non posse probarem</span><span class="linebreak"></span>
<span class="line">nec retinere tamen peregrino iugiter esset</span><span class="linebreak"></span>
<span class="line">possibile adstricto iam censu; quominus autem</span><span class="linebreak"></span>
<span class="line">rem propriam expeterem, cuius meritumque situmque</span><span class="linebreak"></span>
<span class="line">anteriore loco iam me exposuisse recordor,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>obstabat flecti ad communia commoda coniunx</span><span class="linebreak"></span>
<span class="line">indocilis nimioque metu navigare recusans,</span><span class="linebreak"></span>
<span class="line">quam nec invitam trahere usquam fas mihi rebar</span><span class="linebreak"></span>
<span class="line">parque nefas esset subtractis linquere natis.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL115_340_1"><a class="footnoteCrossrefLink" href="#target_note_LCL115_340_1" title="Click to highlight in text"><sup class="lineRef">1</sup><span class="italic">Barth</span> (accepted by Brandes): his, <span class="italic">BP</span>.</a></li><script type="text/javascript">document.getElementById('note_LCL115_340_1').style.display = "none";</script></ul></section></notes></section>