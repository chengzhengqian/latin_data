<section class="div1 language" lang="la"><header><hgroup><h1>Paulinus Pellæus</h1></hgroup></header><section class="div2">
<p class="lineGroup">
<span class="line">placatum rebar nostris adsistere votis,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>cum mihi laeta domus magnis floreret abundans</span><span class="linebreak"></span>
<span class="line">deliciis, nec pompa minor polleret honoris</span><span class="linebreak"></span>
<span class="line">instructa obsequiis et turbis fulta clientum.</span><span class="linebreak"></span>
<span class="line">Quae peritura cito illo me in tempore amasse</span><span class="linebreak"></span>
<span class="line">nunc piget et tandem sensu meliore senescens</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>utiliter subtracta mihi cognosco fuisse,</span><span class="linebreak"></span>
<span class="line">amissis opibus terrenis atque caducis</span><span class="linebreak"></span>
<span class="line">perpetuo potius mansura ut quaerere nossem—</span><span class="linebreak"></span>
<span class="line">sero quidem, sed nil umquam, deus, est tibi serum,</span><span class="linebreak"></span>
<span class="line">qui sine fine manens miserandi ponere finem</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>nescis et ignaris solis succurrere nosti</span><span class="linebreak"></span>
<span class="line">praeveniendo prior multorum vota precantum</span><span class="linebreak"></span>
<span class="line">et supra quam petimus bona nobis prospiciendo</span><span class="linebreak"></span>
<span class="line">ambiguisque etiam, quid pro se quisque precetur,</span><span class="linebreak"></span>
<span class="line">plura petita negas, magis apta his dare paratus,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>qui sapiunt tua dona suis praeponere votis.</span><span class="linebreak"></span>
<span class="line">Namque et me moresque meos quanto prior ipso</span><span class="linebreak"></span>
<span class="line">me melius nosses, in me prodendo probasti,</span><span class="linebreak"></span>
<span class="line">quem maiora meis audentem viribus ante</span><span class="linebreak"></span>
<span class="line">prospiciens melius per te mihi consuluisti</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>conatus inhibendo meos nimis alta petentes,</span><span class="linebreak"></span>
<span class="line">auderem ut monachi perfecto vivere ritu,</span><span class="linebreak"></span>
<span class="line">cum mihi plena domus caris affectibus esset,</span><span class="linebreak"></span>
<span class="line">qui sibi servari consuetam indicere curam</span><span class="linebreak"></span>
<span class="line">posse viderentur, filii, mater socrus, uxor</span><span class="linebreak"></span>
</p>
</section><notes></notes></section>