<section class="div1 language" lang="la"><header><hgroup><h1>Paulinus Pell√¶us</h1></hgroup></header><section class="div2">
<p class="lineGroup">
<span class="line">At mihi damna domus populantem inlata per hostem,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>per se magna licet, multo leviora fuere</span><span class="linebreak"></span>
<span class="line">defuncti patris immodico conlata dolori,</span><span class="linebreak"></span>
<span class="line">per quem cara mihi et patria et domus ipsa fiebat:</span><span class="linebreak"></span>
<span class="line">tamque etenim fido tradentes mutua nobis</span><span class="linebreak"></span>
<span class="line">officia affectu conserto viximus aevo,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>vinceret aequaevos nostra ut concordia amicos.</span><span class="linebreak"></span>
<span class="line">Hoc igitur mihi subtracto inter prima iuventae</span><span class="linebreak"></span>
<span class="line">tempora tam caro socio et monitore fideli,</span><span class="linebreak"></span>
<span class="line">ilico me indocilis fratris discordia acerba</span><span class="linebreak"></span>
<span class="line">excepit, validum genitoris testamentum</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>solvere conantis specialia commoda matris</span><span class="linebreak"></span>
<span class="line">inpugnandi animo, cuius mihi cura tuendae</span><span class="linebreak"></span>
<span class="line">hoc quoque maior erat, quo iustior, et pietatis</span><span class="linebreak"></span>
<span class="line">non minor affectus studium firmabat honestum.</span><span class="linebreak"></span>
<span class="line">Insuper adversis me pluribus exagitandum</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>laeva facultatum prorumpens fama meorum</span><span class="linebreak"></span>
<span class="line">exposuit blandas inter vanae ambitionis</span><span class="linebreak"></span>
<span class="line">inlecebras gravibus coniuncta et damna periclis.</span><span class="linebreak"></span>
<span class="line">Quae meminisse licet pigeat transactaque dudum</span><span class="linebreak"></span>
<span class="line">oblivione sua malim sopita silere,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>invitant adversa tamen per nostra tuorum</span><span class="linebreak"></span>
<span class="line">cognita donorum solacia, Christe, bonorum</span><span class="linebreak"></span>
<span class="line">emensis indepta malis tua munera fando</span><span class="linebreak"></span>
<span class="line">prodere et in lucem proferre recondita corde.</span><span class="linebreak"></span>
<span class="line">Namque et quanta mihi per te conlata potentum</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>gratia praestiterit, facile experiendo probavi,</span><span class="linebreak"></span>
<span class="line">saepe prius claro procerum conlatus honori</span><span class="linebreak"></span>
<span class="line">ignorans, proprio quam praeditus ipse potirer,</span><span class="linebreak"></span>
</p>
</section><notes></notes></section>