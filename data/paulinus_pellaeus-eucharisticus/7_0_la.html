<section class="div1 language" lang="la"><header><hgroup><h1>Paulinus Pellæus</h1></hgroup></header><section class="div2">
<p class="lineGroup">
<span class="line">quippe quibus potior visa est curatio nostri</span><span class="linebreak"></span>
<span class="line">corporis invalidi quam doctae instructio linguae,</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>primitus hoc medicis suadentibus, ut mihi iugis</span><span class="linebreak"></span>
<span class="line">laetitia atque animo grata omnia perspicerentur;</span><span class="linebreak"></span>
<span class="line">quae pater in tantum studuit per se ipse parare,</span><span class="linebreak"></span>
<span class="line">deposito ut nuper venandi attentius usu—</span><span class="linebreak"></span>
<span class="line">causa equidem sola studiorum quippe meorum,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>neve his officeret, sibi me ad sua ludicra iungens,</span><span class="linebreak"></span>
<span class="line">neu sine me placitis umquam solus frueretur—</span><span class="linebreak"></span>
<span class="line">me propter rursus cura maiore resumens</span><span class="linebreak"></span>
<span class="line">eiusdem ludi cuncta instrumenta novaret,</span><span class="linebreak"></span>
<span class="line">ex quibus optatam possem captare salutem.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Quae protracta diu longi per tempora morbi</span><span class="linebreak"></span>
<span class="line">invexere mihi iugem iam deinde legendi</span><span class="linebreak"></span>
<span class="line">desidiam, officeret durans quae postea sano</span><span class="linebreak"></span>
<span class="line">succedente novo mundi fallacis amore</span><span class="linebreak"></span>
<span class="line">et tenero nimium affectu cedente parentum,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>sufficeret quibus ex nostra gaudere salute.</span><span class="linebreak"></span>
<span class="line indent1">Qua ratione auctus noster quoque crevit et error,</span><span class="linebreak"></span>
<span class="line">firmatus facile ad iuvenalia vota sequenda,</span><span class="linebreak"></span>
<span class="line">ut mihi pulcher equus falerisque ornatior esset,</span><span class="linebreak"></span>
<span class="line">strator procerus, velox canis et speciosus</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>accipiter, Romana et nuper ab urbe petita</span><span class="linebreak"></span>
<span class="line">aurata instrueret nostrum sphaera concita ludum,</span><span class="linebreak"></span>
<span class="line">cultior utque mihi vestis foret et nova saepe</span><span class="linebreak"></span>
<span class="line">quaeque Arabi muris leni fragraret odore.</span><span class="linebreak"></span>
<span class="line">Nec minus et vegetus veloci currere vectus</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>semper equo gaudens quotiens evasero casus</span><span class="linebreak"></span>
<span class="line">abruptos, recolens—Christi me munere fas est</span><span class="linebreak"></span>
<span class="line">credere servatum, quod tum nescisse dolendum est,</span><span class="linebreak"></span>
<span class="line">scilicet inlecebris urgentibus undique mundi.</span><span class="linebreak"></span>
</p>
</section><notes></notes></section>