<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
transeundum erat Romanis insederunt. <span class="br"></span><span class="lineNumber">5</span><span class="br"></span>id cum parum occulte fecissent, consul, qui multa nocte solitus erat movere castra, ne nox terrorem in tumultuario proelio augeret, lucem exspectavit, et cum luce moveret, tamen turmam equitum exploratum misit. <span class="br"></span><span class="lineNumber">6</span><span class="br"></span>postquam relatum est quantae copiae et in quo loco essent, totius agminis sarcinas in medium coici iussit, et triarios vallum circumicere; cetero exercitu instructo ad hostem accessit. <span class="br"></span><span class="lineNumber">7</span><span class="br"></span>idem et Galli fecerunt, postquam apertas esse insidias et recto ac iusto proelio, ubi vera vinceret virtus, dimicandum viderunt.</p>
<p>5. Hora secunda ferme concursum est. sinistra sociorum ala et extraordinarii prima in acie pugnabant; praeerant duo consulares legati, M. Marcellus et Ti. Sempronius prioris anni consul. <span class="br"></span><span class="lineNumber">2</span><span class="br"></span>novus consul nunc ad prima signa erat, nunc legiones continebat in subsidiis, ne certaminis studio prius procurrerent quam datum signum esset.<span class="br"></span><span class="lineNumber">3</span><span class="br"></span> equites earum extra aciem in locum patentem Q. et P. Minucios tribunos militum educere iussit, unde cum signum dedisset impetum ex aperto facerent. <span class="br"></span><span class="lineNumber">4</span><span class="br"></span>haec agenti nuntius venit a Ti. Sempronio Longo non sustinere extraordinarios impetum Gallorum: <span class="br"></span><span class="lineNumber">5</span><span class="br"></span>et caesos permultos esse, et qui supersint partim labore partim metu remisisse ardorem pugnae; 



</p></section><notes></notes></section>