<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
sunt et propter civitatis dignitatem et vetustam societatem cum Aetolis. ab iis Quinctius petit ut legatos ad Panaetolicum concilium mitterent.</p>
<p><span class="br"></span><span class="lineNumber">8</span><span class="br"></span>Thoas primus in eo concilio renuntiavit legationem. Menippus post eum intromissus optimum fuisse omnibus qui Graeciam Asiamque incolerent ait integris rebus Philippi potuisse intervenire Antiochum: <span class="br"></span><span class="lineNumber">9</span><span class="br"></span>sua quemque habiturum fuisse, neque omnia sub nutum dicionemque Romanam perventura. <span class="br"></span><span class="lineNumber">10</span><span class="br"></span>“nunc quoque” inquit, “si modo vos quae incohastis consilia constanter perducitis ad exitum, poterit dis iuvantibus et Aetolis sociis Antiochus quamvis inclinatas Graeciae res restituere in pristinam dignitatem. <span class="br"></span><span class="lineNumber">11</span><span class="br"></span>ea autem in libertate posita est, quae suis stat viribus, non ex alieno arbitrio pendet.”</p>
<p><span class="br"></span><span class="lineNumber">12</span><span class="br"></span>Athenienses, quibus primis post regiam legationem dicendi quae vellent potestas facta est, mentione omni regis praetermissa, Romanae societatis Aetolos meritorumque in universam Graeciam T. Quincti admonuerunt: <span class="br"></span><span class="lineNumber">13</span><span class="br"></span>ne temere eam nimia celeritate consiliorum everterent; consilia calida et audacia prima specie laeta, tractatu dura, eventu tristia esse. legatos Romanos, et in iis T. Quinctium, haud procul inde abesse; <span class="br"></span><span class="lineNumber">14</span><span class="br"></span>dum integra omnia essent, verbis potius de iis quae ambigerentur disceptarent quam Asiam Europamque ad funestum armarent bellum.</p>
</section><notes></notes></section>