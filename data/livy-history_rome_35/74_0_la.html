<section class="div1 language" lang="la"><header><hgroup><h1>LIVY</h1></hgroup></header><section class="div2">
<span class="label"><span class="ac">LIBRI XXXV PERIOCHA</span></span>
<p class="noindent">P. Scipio Africanus, legatus ad Antiochum missus Ephesi cum Hannibale, qui se Antiocho adiunxerat, conlocutus est ut, si fieri posset, metum ei, quem ex populo R. conceperat, eximeret. inter alia cum quaereret quem fuisse maximum imperatorem Hannibal crederet, respondit Alexandrum, Macedonum regem, quod parva manu innumerabiles exercitus fudisset quodque ultimas oras, quas visere supra spem humanam esset, peragrasset. quaerenti deinde, quem secundum poneret, Pyrrhum, inquit, castra metari primum docuisse, ad hoc neminem loca elegantius cepisse, praesidia disposuisse. exsequenti quem tertium diceret, semet ipsum dixit. ridens Scipio: quidnam tu diceres, inquit, si me vicisses? Tunc vero me, inquit, et ante Alexandrum et ante Pyrrhum et ante alios posuissem.</p>
<p>Inter alia prodigia, quae plurima fuisse traduntur, bovem Cn. Domitii cos. Locutam: Roma cave tibi, refertur.</p>
</section><notes></notes></section>