<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
aediculam Victoriae Virginis prope aedem Victoriae M. Porcius Cato dedicavit biennio post quam vovit.</p>
<p><span class="br"></span><span class="lineNumber">7</span><span class="br"></span>Eodem anno coloniam Latinam in castrum Frentinum triumviri deduxerunt A. Manlius Vulso L. Apustius Fullo Q. Aelius Tubero, cuius lege deducebatur. tria milia peditum iere, trecenti equites, numerus exiguus pro copia agri. <span class="br"></span><span class="lineNumber">8</span><span class="br"></span>dari potuere tricena iugera in pedites, sexagena in equites: Apustio auctore tertia pars agri dempta est, quo postea, si vellent, novos colonos adscribere possent; vicena iugera pedites, quadragena equites acceperunt.</p>
<p>10. In exitu iam annus erat, et ambitio magis quam unquam alias exarserat consularibus comitiis. <span class="br"></span><span class="lineNumber">2</span><span class="br"></span>multi et potentes petebant patricii plebeiique: P. Cornelius Cn. filius Scipio, qui ex Hispania provincia nuper decesserat magnis rebus gestis, et L. Quinctius Flamininus, qui classi in Graecia praefuerat, et Cn. <span class="br"></span><span class="lineNumber">3</span><span class="br"></span>Manlius Vulso, hi patricii; plebeii autem C. Laelius, Cn. Domitius, C. Livius Salinator, Mâ€™. Acilius. <span class="br"></span><span class="lineNumber">4</span><span class="br"></span>sed omnium oculi in Quinctium Corneliumque coniecti; nam et in unum locum petebant ambo patricii, et rei militaris gloria recens utrumque commendabat. <span class="br"></span><span class="lineNumber">5</span><span class="br"></span>ceterum ante omnia certamen accendebant fratres candidatorum, duo clarissimi aetatis suae imperatores. 





</p></section><notes></notes></section>