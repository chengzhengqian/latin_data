<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
Oppius, utrique eorum Salinator cognomen erat; Oppius is erat qui classem viginti navium in Siciliam duxerat. <span class="br"></span><span class="lineNumber">7</span><span class="br"></span>interim dum novi magistratus sortirentur provincias, M. Baebius a Brundisio cum omnibus copiis transire in Epirum est iussus et circa Apolloniam copias continere, <span class="br"></span><span class="lineNumber">8</span><span class="br"></span>et M. Fulvio praetori urbano negotium datum est ut quinqueremes novas quinquaginta faceret.</p>
<p>25. Et populus quidem Romanus ita se ad omnes conatus Antiochi praeparabat: <span class="br"></span><span class="lineNumber">2</span><span class="br"></span>Nabis iam non differebat bellum sed summa vi Gytheum oppugnabat, et infestus Achaeis, quod miserant obsessis praesidium, agros eorum vastabat. <span class="br"></span><span class="lineNumber">3</span><span class="br"></span>Achaei non antea ausi capessere bellum quam ab Roma revertissent legati, <span class="br"></span><span class="lineNumber">4</span><span class="br"></span>ut quid senatui placeret scirent, post reditum legatorum et Sicyonem concilium edixerunt, et legatos ad T. Quinctium miserunt qui consilium ab eo peterent. <span class="br"></span><span class="lineNumber">5</span><span class="br"></span>in concilio omnium ad bellum extemplo capessendum inclinatae sententiae erant; litterae T. Quincti cunctationem iniecerunt, quibus auctor erat praetorem classemque Romanam exspectandi. <span class="br"></span><span class="lineNumber">6</span><span class="br"></span>cum principum alii in sententia permanerent, alii utendum eius quem ipsi consuluissent consilio censerent, multitudo Philopoemenis sententiam exspectabat. <span class="br"></span><span class="lineNumber">7</span><span class="br"></span>praetor is tum erat, et omnes eo tempore et prudentia et auctoritate anteibat.</p>
</section><notes></notes></section>