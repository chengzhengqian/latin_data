<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
legionem alteram ex duabus, si videretur, submitteret, priusquam ignominia acciperetur. <span class="br"></span><span class="lineNumber">6</span><span class="br"></span>secunda missa est legio et extraordinarii recepti. tum redintegrata est pugna, cum et recens miles et frequens ordinibus legio successisset; et sinistra ala ex proelio subducta est, dextra in primam aciem subiit. </p>
<p><span class="br"></span><span class="lineNumber">7</span><span class="br"></span>Sol ingenti ardore torrebat minime patientia aestus Gallorum corpora; densis tamen ordinibus nunc alii in alios nunc in scuta incumbentes sustinebant impetus Romanorum. <span class="br"></span><span class="lineNumber">8</span><span class="br"></span>quod ubi animadvertit consul, ad perturbandos ordines eorum C. Livium Salinatorem, qui praeerat alariis equitibus, quam concitatissimos equos immittere iubet, et legionarios equites in subsidiis esse. <span class="br"></span><span class="lineNumber">9</span><span class="br"></span>haec procella equestris primo confudit et turbavit deinde dissipavit aciem Gallorum, non tamen ut terga darent. <span class="br"></span><span class="lineNumber">10</span><span class="br"></span>obstabant duces, hastilibus caedentes terga trepidantium et redire in ordines cogentes; sed interequitantes alarii non patiebantur. <span class="br"></span><span class="lineNumber">11</span><span class="br"></span>consul obtestabatur milites ut paulum adniterentur: victoriam in manibus esse; dum turbatos et trepidantes viderent, instarent; si restitui ordines sivissent, integro rursus eos proelio et dubio dimicaturos. inferre vexillarios iussit signa. <span class="br"></span><span class="lineNumber">12</span><span class="br"></span>omnes conisi tandem averterunt hostem. postquam terga dabant et in fugam passim effundebantur, tum ad persequendos eos legionarii equites immissi.</p>
</section><notes></notes></section>