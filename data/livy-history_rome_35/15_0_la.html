<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
Ligures excedere saltu quem obsiderent et discurrere ad opem ferendam suis. <span class="br"></span><span class="lineNumber">6</span><span class="br"></span>conlaudatum eum consul spe praemiorum onerat.</p>
<p>Numidae equos conscendunt et obequitare stationibus hostium, neminem lacessentes, coeperunt. <span class="br"></span><span class="lineNumber">7</span><span class="br"></span>nihil primo adspectu contemptius: equi hominesque paululi et graciles, discinctus et inermis eques, praeterquam quod iacula secum portat, <span class="br"></span><span class="lineNumber">8</span><span class="br"></span>equi sine frenis, deformis ipse cursus rigida cervice et extento capite currentium. hunc contemptum de industria augentes labi ex equis et per ludibrium spectaculo esse. <span class="br"></span><span class="lineNumber">9</span><span class="br"></span>itaque qui primo intenti paratique si lacesserentur in stationibus fuerant, iam inermes sedentesque pars maxima spectabant. <span class="br"></span><span class="lineNumber">10</span><span class="br"></span>Numidae adequitare, dein refugere, sed propius saltum paulatim evehi, velut quos impotentes regendi equi invitos efferrent. postremo subditis calcaribus per medias stationes hostium erupere, <span class="br"></span><span class="lineNumber">11</span><span class="br"></span>et in agrum latiorem evecti omnia propinqua viae tecta incendunt. proximo deinde vico inferunt ignem, ferro flammaque omnia pervastant. <span class="br"></span><span class="lineNumber">12</span><span class="br"></span>fumus primo conspectus, deinde clamor trepidantium in vicis auditus, postremo seniores puerique refugientes tumultum in castris fecerunt. <span class="br"></span><span class="lineNumber">13</span><span class="br"></span>itaque sine consilio sine imperio pro se quisque currere ad sua tutanda; momentoque temporis castra relicta erant, et obsidione liberatus consul quo intenderat pervenit.</p>
</section><notes></notes></section>