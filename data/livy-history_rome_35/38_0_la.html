<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
confragosa iter esset, sine levis armaturae praesidio signa ferri non videbat posse.</p>
<p>28. Erat autem Philopoemen praecipuae in ducendo agmine locisque capiendis sollertiae atque usus, nec belli tantum temporibus sed etiam in pace ad id maxime animum exercuerat. <span class="br"></span><span class="lineNumber">2</span><span class="br"></span>ubi iter quopiam faceret et ad difficilem transitu saltum venisset, contemplatus ab omni parte loci naturam, cum solus iret secum ipse agitabat animo, cum comites haberet ab his quaerebat, <span class="br"></span><span class="lineNumber">3</span><span class="br"></span>si hostis eo loco apparuisset, quid si a fronte, quid si ab latere hoc aut illo, quid si ab tergo adoriretur capiendum consilii foret: posse instructos derecta<a class="footnoteLink" href="#note_LCL301_76_31" id="target_note_LCL301_76_31"><sup>31</sup></a> acie, posse inconditum agmen et tantummodo aptum viae occurrere. <span class="br"></span><span class="lineNumber">4</span><span class="br"></span>quem locum ipse capturus esset cogitando aut quaerendo exsequebatur, aut quot armatis aut quo genere armorum—plurimum enim interesse—usurus; quo impedimenta, quo sarcinas, quo turbam inermem reiceret; quanto ea aut quali praesidio custodiret; <span class="br"></span><span class="lineNumber">5</span><span class="br"></span>et utrum pergere qua coepisset ire via an eam qua venisset repetere melius esset; <span class="br"></span><span class="lineNumber">6</span><span class="br"></span>castris quoque quem locum caperet, quantum munimento amplecteretur loci, qua opportuna aquatio, qua pabuli lignorumque copia esset; qua postero die castra moventi tutum maxime iter, quae forma agminis esset. <span class="br"></span><span class="lineNumber">7</span><span class="br"></span>his curis cogitationibusque ita 

</p></section><notes><section class="footnotes"><ul><li class="note" id="note_LCL301_76_31"><a class="footnoteCrossrefLink" href="#target_note_LCL301_76_31" title="Click to highlight in text"><sup class="lineRef">31</sup>derecta <span class="italic">H.J.M</span>: directa <span class="italic">B</span>: recta χ</a></li><script type="text/javascript">document.getElementById('note_LCL301_76_31').style.display = "none";</script></ul></section></notes></section>