<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
utraque hominum genere et armis paribus. <span class="br"></span><span class="lineNumber">3</span><span class="br"></span>procedente certamine et numero vicere tyranni auxiliares, et quia ita praeceptum a Philopoemene praefectis erat ut modico edito proelio in fugam inclinarent, hostemque ad locum insidiarum pertraherent. effuse secuti fugientes per convallem plerique et volnerati et interfecti sunt, priusquam occultum hostem viderent. <span class="br"></span><span class="lineNumber">4</span><span class="br"></span>caetrati ita, quantum latitudo vallis patiebatur, instructi sederant ut facile per intervalla ordinum fugientes suos acciperent. <span class="br"></span><span class="lineNumber">5</span><span class="br"></span>consurgunt deinde ipsi integri recentes instructi; in hostes inordinatos effusos, labore etiam et volneribus fessos, impetum faciunt. <span class="br"></span><span class="lineNumber">6</span><span class="br"></span>nec dubia victoria fuit. extemplo terga dedit tyranni miles, et haud paulo concitatiore cursu quam secutus erat fugiens ad castra est compulsus; multi caesi captique in ea fuga sunt. <span class="br"></span><span class="lineNumber">7</span><span class="br"></span>et in castris quoque foret trepidatum, ni Philopoemen receptui cani iussisset, loca magis confragosa et quacumque temere processisset iniqua quam hostem metuens.</p>
<p><span class="br"></span><span class="lineNumber">8</span><span class="br"></span>Inde et ex fortuna pugnae et ex ingenio ducis coniectans in quo tum is pavore esset, unum de auxiliaribus specie transfugae mittit ad eum, <span class="br"></span><span class="lineNumber">9</span><span class="br"></span>qui pro comperto adferret Achaeos statuisse postero die ad Eurotan amnem, qui prope ipsis adfluit moenibus, progredi, ut intercluderent iter, ne aut tyrannus cum vellet receptum ad urbem haberet,
</p></section><notes></notes></section>