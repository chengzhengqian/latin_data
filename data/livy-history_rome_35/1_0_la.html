<section class="div1 language" lang="la"><header><hgroup><h1>LIVY</h1></hgroup></header>
<section class="div2">
<h2><span class="ac">LIBER XXXV</span></h2>
<p class="noindent">1. Principio anni quo haec gesta sunt Sex. Digitius praetor in Hispania citeriore cum civitatibus iis quae post profectionem M. Catonis permultae rebellaverant crebra magis quam digna dictu proelia fecit, <span class="br"></span><span class="lineNumber">2</span><span class="br"></span>et adeo pleraque adversa ut vix dimidium militum quam quod acceperat successori tradiderit. <span class="br"></span><span class="lineNumber">3</span><span class="br"></span>nec dubium est quin omnis Hispania sublatura animos fuerit, ni alter praetor P. Cornelius Cn. f. Scipio trans Hiberum multa secunda proelia fecisset, <span class="br"></span><span class="lineNumber">4</span><span class="br"></span>quo terrore non minus quinquaginta oppida ad eum defecerunt.</p>
<p>Praetor haec gesserat Scipio: <span class="br"></span><span class="lineNumber">5</span><span class="br"></span>idem pro praetore Lusitanos, pervastata ulteriore provincia cum ingenti praeda domum redeuntes, in ipso itinere adgressus ab hora tertia diei ad octavam incerto eventu pugnavit, numero militum impar, superior aliis; <span class="br"></span><span class="lineNumber">6</span><span class="br"></span>nam et acie frequenti armatis adversus longum et impeditum turba pecorum agmen, et recenti milite adversus fessos longo itinere concurrerat. <span class="br"></span><span class="lineNumber">7</span><span class="br"></span>tertia namque vigilia exierant hostes; huic nocturno itineri tres diurnae horae accesserant, nec ulla quiete data laborem



</p></section><notes></notes></section>