<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 factas, in antiquum ius repetit. itaque ad haec ei responderi velim, si ex aequo disceptatur et non belli causa quaeritur.”</p>
<p><span class="br"></span><span class="lineNumber">7</span><span class="br"></span>Ad ea Sulpicius “fecit verecunde” inquit “Antiochus, qui, si alia pro causa eius non erant quae dicerentur, quemlibet ista quam se dicere maluit. <span class="br"></span><span class="lineNumber">8</span><span class="br"></span>quid enim simile habet civitatium earum quas comparasti causa? ab Reginis et Neapolitanis et Tarentinis, ex quo in nostram venerunt potestatem, uno et perpetuo tenore iuris, semper usurpato nunquam intermisso, quae ex foedere debent exigimus. <span class="br"></span><span class="lineNumber">9</span><span class="br"></span>potesne tandem dicere ut ii populi non per se non per alium quemquam foedus mutaverunt, <span class="br"></span><span class="lineNumber">10</span><span class="br"></span>sic Asiae civitates, ut semel venere in maiorum Antiochi potestatem, in perpetua possessione regni vestri mansisse, et non alias earum in Philippi alias in Ptolomaei fuisse potestate, alias per multos annos nullo ambigente libertatem usurpasse? <span class="br"></span><span class="lineNumber">11</span><span class="br"></span>nam si quod aliquando seruierunt, temporum iniquitate pressi, ius post tot saecula adserendi eos in servitutem faciet, <span class="br"></span><span class="lineNumber">12</span><span class="br"></span>quid abest quin actum nobis nihil sit quod a Philippo liberavimus Graeciam, et repetant posteri eius Corinthum Chalcidem Demetriadem et Thessalorum totam gentem? <span class="br"></span><span class="lineNumber">13</span><span class="br"></span>sed quid ego causam civitatium ago quam ipsis agentibus et nos et regem ipsum cognoscere aequius est?”</p>
</section><notes></notes></section>