<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">13</span><span class="br"></span>Quattuordecim milia Boiorum eo die sunt caesa; vivi capti mille nonaginta duo, equites septingenti viginti unus, tres duces eorum, signa militaria ducenta duodecim, carpenta sexaginta tria. <span class="br"></span><span class="lineNumber">14</span><span class="br"></span>nec Romanis incruenta victoria fuit: supra quinque milia militum, ipsorum aut sociorum, amissa, centuriones tres et viginti, praefecti socium quattuor, et M. Genucius et Q. et M. Marcii tribuni militum secundae legionis.</p>
<p>6. Eodem fere tempore duorum consulum litterae adlatae sunt, L. Corneli de proelio ad Mutinam cum Boiis facto et Q. Minuci a Pisis: <span class="br"></span><span class="lineNumber">2</span><span class="br"></span>comitia suae sortis esse, ceterum adeo suspensa omnia in Liguribus se habere ut abscedi inde sine pernicie sociorum et damno rei publicae non posset. <span class="br"></span><span class="lineNumber">3</span><span class="br"></span>si ita videretur patribus, mitterent ad collegam ut is, qui profligatum bellum haberet, ad comitia Romam rediret; <span class="br"></span><span class="lineNumber">4</span><span class="br"></span>si id facere gravaretur, quod non suae sortis id negotium esset, se quidem facturum quodcumque senatus censuisset; sed etiam atque etiam viderent ne magis e re publica esset interregnum iniri quam ab se in eo statu relinqui provinciam.</p>
<p><span class="br"></span><span class="lineNumber">5</span><span class="br"></span>Senatus C. Scribonio negotium dedit ut duos legatos ex ordine senatorio mitteret ad L. Cornelium consulem, qui litteras collegae ad senatum missas deferrent ad eum, et nuntiarent senatum, <span class="br"></span><span class="lineNumber">6</span><span class="br"></span>ni is ad magistratus subrogandos 

</p></section><notes></notes></section>