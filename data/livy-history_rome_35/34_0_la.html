<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>Is praefatus bene comparatum apud Aetolos esse ne praetor, cum de bello consuluisset, ipse sententiam diceret, statuere quam primum ipsos quid vellent iussit: <span class="br"></span><span class="lineNumber">8</span><span class="br"></span>praetorem decreta eorum cum fide et cura exsecuturum, adnisurumque ut quantum in consilio humano positum esset, nec pacis eos paeniteret nec belli. <span class="br"></span><span class="lineNumber">9</span><span class="br"></span>plus ea oratio momenti ad incitandos ad bellum habuit quam si aperte suadendo cupiditatem res gerendi ostendisset. <span class="br"></span><span class="lineNumber">10</span><span class="br"></span>itaque ingenti consensu bellum decretum est, tempus et ratio administrandi eius libera praetori permissa. <span class="br"></span><span class="lineNumber">11</span><span class="br"></span>Philopoemen, praeterquam quod ita Quinctio placeret, et ipse existimabat classem Romanam exspectandam, quae a mari Gytheum tueri posset; <span class="br"></span><span class="lineNumber">12</span><span class="br"></span>sed metuens ne dilationem res non pateretur, et non Gytheum solum sed praesidium quoque missum ad tuendam urbem amitteretur, naves Achaeorum deduxit.</p>
<p>26. Comparaverat et tyrannus modicam classem ad prohibenda si qua obsessis mari submitterentur praesidia, tres tectas naves et lembos pristesque, tradita vetere classe ex foedere Romanis. <span class="br"></span><span class="lineNumber">2</span><span class="br"></span>harum novarum navium agilitatem ut experiretur, simul ut omnia satis apta ad certamen essent, provectos in altum cotidie remigem militemque simulacris navalis pugnae exercebat, in eo ratus verti spem obsidionis si praesidia maritima interclusisset. <span class="br"></span><span class="lineNumber">3</span><span class="br"></span>praetor Achaeorum sicut terrestrium certaminum arte quemuis clarorum 

</p></section><notes></notes></section>