<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>33. Multitudo avida novandi res Antiochi tota erat, et ne admittendos quidem in concilium Romanos censebant; principum maxime seniores auctoritate obtinuerunt ut daretur iis concilium. <span class="br"></span><span class="lineNumber">2</span><span class="br"></span>hoc decretum Athenienses cum rettulissent, eundum in Aetoliam Quinctio visum est:<span class="br"></span><span class="lineNumber">3</span><span class="br"></span> aut enim moturum aliquid aut omnes homines testes fore penes Aetolos culpam belli esse, Romanos iusta ac prope necessaria sumpturos arma.</p>
<p><span class="br"></span><span class="lineNumber">4</span><span class="br"></span>Postquam ventum est eo, Quinctius in concilio orsus a principio societatis Aetolorum cum Romanis et quotiens ab iis fides mota foederis esset, pauca de iure civitatium de quibus ambigeretur disseruit: <span class="br"></span><span class="lineNumber">5</span><span class="br"></span>si quid tamen aequi se habere arbitrarentur, quanto esse satius Romam mittere legatos, seu disceptare seu rogare senatum mallent, <span class="br"></span><span class="lineNumber">6</span><span class="br"></span>quam populum Romanum cum Antiocho, lanistis Aetolis, non sine magno motu generis humani et pernicie Graeciae dimicare? nec ullos prius cladem eius belli sensuros quam qui movissent. <span class="br"></span><span class="lineNumber">7</span><span class="br"></span>haec nequiquam velut vaticinatus Romanus.</p>
<p>Thoas deinde ceterique factionis eiusdem, cum adsensu omnium auditi, <span class="br"></span><span class="lineNumber">8</span><span class="br"></span>pervicerunt ut ne dilato quidem concilio et absentibus Romanis decretum fieret, quo accerseretur Antiochus ad liberandam Graeciam disceptandumque inter Aetolos et Romanos. <span class="br"></span><span class="lineNumber">9</span><span class="br"></span>huic tam superbo decreto addidit propriam contumeliam Damocritus praetor 

</p></section><notes></notes></section>