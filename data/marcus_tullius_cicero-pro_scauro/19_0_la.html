<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="italic">aedes Vestae admonet vos, ut recordemini</span> illius L. Metelli, pontificis maximi, qui, cum templum illud arderet, in medios se iniecit ignis et eripuit flamma Palladium illud, quod quasi pignus nostrae salutis atque imperii custodiis Vestae continetur. Qui utinam posset parumper exsistere! Eriperet ex hac flamma stirpem profecto suam, qui eripuisset ex illo incendio <span class="italic">divinum
<span class="br"></span><span class="lineNumber">49</span><span class="br"></span>incolumitatis nostrae pignus</span> . . . tum.</p>
</section>
<section class="div2">
<p>XXIV. Te vero, M. Scaure, equidem video, video, inquam, non cogito solum, nec vero sine magno animi maerore ac dolore, cum tui filii squalorem aspexi, de te recordor. Atque utinam, sicut mihi tota in hac causa versatus ante oculos <span class="italic">es</span>, sic nunc horum te offeras mentibus et in horum animis adhaerescas. Species me dius <span class="italic">fidius viri, cui neminem vidimus parem consilio, gravitate, constantia, ceteris virtutibus, si posset reviviscere, sic omnis commoveret, ut, quisquis intueretur, is</span> etiam si forte non nosset, tamen principem civitatis esse diceret.</p>
<p><span class="br"></span><span class="lineNumber">50</span><span class="br"></span>Quo te nunc modo appellem? Ut hominem? At non es inter nos. Ut mortuum? At vivis et viges: at in omnium animis atque ore versaris atque divinus animus mortale nihil habuit neque tuorum quicquam potuit emori praeter corpus: quocumque igitur te modo <span class="italic">appellari verum est, adsis nobis</span>. . .</p>
</section><notes></notes></section>