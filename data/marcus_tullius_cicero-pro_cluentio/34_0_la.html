<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
illius iudicii futurus esset, veri similius tamen esset, eum potius corrupisse, qui metuisset ne ipse condemnaretur, quam illum, qui veritus esset ne alter absolveretur: deinde cum esset non dubium quid iudicari necesse esset, eum certe potius, qui sibi alia ratione diffideret, quam eum, qui omni ratione confideret: postremo certe potius illum, qui bis apud eos iudices offendisset, quam eum, qui bis eis causam <span class="br"></span><span class="lineNumber">64</span><span class="br"></span>probavisset. Unum quidem certe nemo erit tam inimicus Cluentio qui mihi non concedat: si constet corruptum illud iudicium esse, aut ab Habito aut ab Oppianico esse corruptum. Si doceo non ab Habito, vinco ab Oppianico: si ostendo ab Oppianico, purgo Habitum. Quare, etsi satis docui rationem nullam huic corrumpendi iudicii fuisse, ex quo intellegitur ab Oppianico esse corruptum, tamen de illo ipso separatim cognoscite.</p>
</section>
<section class="div2">
<p>XXIV. Atque ego illa non argumentabor, quae sunt gravia vehementer: eum corrupisse, qui in periculo fuerit: eum, qui metuerit: eum, qui spem salutis in alia ratione non habuerit: eum, qui semper singulari fuerit audacia. Multa sunt eius modi: verum cum habeam rem non dubiam, sed apertam atque manifestam, enumeratio singulorum argu <span class="br"></span><span class="lineNumber">65</span><span class="br"></span>mentorum non est necessaria. Dico C. Aelio Staieno iudici pecuniam grandem Statium Albium ad corrumpendum iudicium dedisse. Num quis negat?</p>
</section><notes></notes></section>