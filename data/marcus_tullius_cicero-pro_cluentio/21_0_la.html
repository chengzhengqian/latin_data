<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
cognitum et saepe victorem [per quem interfecerat plurimos],<a class="footnoteLink" href="#note_LCL198_262_1" id="target_note_LCL198_262_1"><sup>1</sup></a> mulier exclamat se ab eo nullo modo curari velle, quo curante omnes suos perdidisset. Tum repente Anconitanum quemdam, L. Clodium, pharmacopolam circumforaneum, qui casu tum Larinum venisset, adgreditur et cum eo duobus milibus HS, id quod ipsius tabulis est demonstratum, transigit. L. Clodius, cum properaret, cui fora multa restarent, simul atque introductus est, rem confecit: prima potione mulierem sustulit, neque postea Larini punctum est temporis commoratus.</p>
<span class="br"></span><span class="lineNumber">41</span><span class="br"></span><p> Eadem hac Dinaea testamentum faciente, cum tabulas prehendisset Oppianicus, qui gener eius fuisset, digito legata delevit et cum id multis locis fecisset, post mortem eius, ne lituris coargui posset, testamentum in alias tabulas transscriptum signis adulterinis obsignavit.</p>
<p>Multa praetereo consulto: etenim vereor ne haec ipsa nimium multa esse videantur: vos tamen similem sui eum fuisse in ceteris quoque vitae partibus existimare debetis. Illum tabulas publicas Larini censorias corrupisse decuriones universi iudicaverunt. Cum illo nemo iam rationem, nemo rem ullam contrahebat: nemo illum ex tam multis cognatis et adfinibus tutorem umquam liberis suis scripsit: nemo illum aditu, nemo congressione, nemo sermone, nemo convivio dignum iudicavit: omnes aspernabantur, omnes abhorrebant, omnes ut aliquam immanem ac




</p></section><notes><section class="footnotes"><ul><li class="note" id="note_LCL198_262_1"><a class="footnoteCrossrefLink" href="#target_note_LCL198_262_1" title="Click to highlight in text"><sup class="lineRef">1</sup><span class="italic">These words have been generally regarded as a gloss.</span></a></li><script type="text/javascript">document.getElementById('note_LCL198_262_1').style.display = "none";</script></ul></section></notes></section>