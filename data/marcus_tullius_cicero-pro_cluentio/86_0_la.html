<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
rem publicam et fortunas suas commisisse: sine cura esse: non metuere, ne lege ea, quam numquam ipse iusserit, et quaestione, qua se solutum liberumque <span class="br"></span><span class="lineNumber">156</span><span class="br"></span>esse arbitretur, per paucos iudices astringatur. Agit enim sic causam T. Accius, adulescens bonus et disertus, omnes cives legibus teneri omnibus: vos attenditis et auditis silentio, sicut facere debetis. A. Cluentius causam dicit eques Romanus ea lege, qua lege senatores et ei, qui magistratum habuerunt, soli tenentur: mihi per eum recusare et in arce legis praesidia constituere defensionis meae non licet. Si obtinuerit causam Cluentius, sicuti vestra aequitate nixi confidimus, omnes existimabunt, id quod erit, obtinuisse propter innocentiam, quoniam ita defensus sit: in lege autem, quam attingere noluerit, praesidii nihil fuisse.</p>
<span class="br"></span><span class="lineNumber">157</span><span class="br"></span><p> Hic nunc est quiddam, quod ad me pertineat, de quo ante dixi, quod ego populo Romano praestare debeam, quoniam is vitae meae status est, ut omnis mihi cura et opera posita sit in hominum periculis defendendis. Video quanta et quam periculosa et quam infinita quaestio temptetur ab accusatoribus, cum eam legem, quae in nostrum ordinem scripta sit, in populum Romanum transferre conentur. Qua in lege est: <span class="sc">qui coierit</span>, quod quam late pateat videtis: <span class="sc">convenerit</span>, aeque incertum et infinitum est: <span class="sc">consenserit</span>, hoc vero cum infinitum tum obscurum et occultum: <span class="sc">falsumve testimonium dixerit</span>, quis de plebe Romana testimonium dixit umquam, cui non hoc periÂ­culum
</p></section><notes></notes></section>