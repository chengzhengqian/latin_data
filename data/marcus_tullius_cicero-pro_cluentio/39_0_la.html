<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
esset totus ex fraude et mendacio factus quique ea vitia, quae a natura habebat, etiam studio atque artificio quodam malitiae condisset, pulcre adseverat sese ab Oppianico destitutum, atque hoc addit testimonii, sua illum sententia, cum palam omnes laturi essent, condemnatum iri.</p>
</section>
<section class="div2">
<span class="br"></span><span class="lineNumber">73</span><span class="br"></span><p> XXVII. Manarat sermo in consilio pecuniae quandam mentionem inter iudices esse versatam. Res neque tam fuerat occulta quam erat occultanda neque tam erat aperta quam rei publicae causa aperienda. In ea obscuritate ac dubitatione omnium Cannutio, perito homini, qui quodam odore suspicionis Staienum corruptum esse sensisset neque dum rem perfectam arbitraretur, placuit repente pronuntiari: <span class="sc">Dixerunt</span>. Hic tum Oppianicus non magno opere pertimuit: rem <span class="br"></span><span class="lineNumber">74</span><span class="br"></span>a Staieno perfectam esse arbitrabatur. In consilium erant ituri iudices <span class="sc">xxxii</span>. Sententiis <span class="sc">xvi</span> absolutio confici poterat. Quadragena milia nummum in singulos iudices distributa eum numerum sententiarum conficere debebant, ut ad cumulum spe maiorum praemiorum ipsius Staieni sententia septima decima accederet. Atque etiam casu tum, quod illud repente erat factum, Staienus ipse non aderat. Causam nescio quam apud iudicem defendebat. Facile hoc Habitus patiebatur, facile Cannutius: at non Oppianicus neque patronus eius L. Quinctius: qui cum esset illo tempore tribunus plebis, convicium C. Iunio


</p></section><notes></notes></section>