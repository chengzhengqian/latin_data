<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">nefaria mulier coepit insidias filio: quaestionem habere de viri morte constituit. Emit de A. Rupilio, quo erat usus Oppianicus medico, Stratonem quendam, quasi ut idem faceret quod Habitus in emendo Diogene fecerat. De hoc Stratone et de Ascla quodam servo suo quaesituram esse dixit. Praeterea servum illum Nicostratum, quem nimium loquacem fuisse ac nimium domino fidelem arbitrabatur, ab hoc adulescente Oppianico in quaestionem postulavit. Hic cum esset illo tempore puer et illa quaestio de patris sui morte constitui diceretur, etsi illum servum et sibi benevolum esse et patri fuisse arbitrabatur, nihil tamen est ausus recusare. Advocantur amici et hospites Oppianici et ipsius mulieris multi, homines honesti atque omnibus rebus ornati. Tormentis omnibus vehementissime quaeritur. Cum essent animi servorum et spe et metu temptati, ut aliquid in quaestione dicerent, tamen, ut arbitror, auctoritate advocatorum atque vi tormentorum adducti,<a class="footnoteLink" href="#note_LCL198_412_1" id="target_note_LCL198_412_1"><sup>1</sup></a> in veritate manserunt neque se quicquam scire dixerunt. <span class="br"></span><span class="lineNumber">177</span><span class="br"></span>Quaestio illo die de amicorum sententia dimissa est. Satis longo intervallo post iterum advocantur. Habetur de integro quaestio: nulla vis tormentorum acerrimorum praetermittitur: adversari advocati et iam vix ferre posse, furere crudelis atque





</p></section><notes><section class="footnotes"><ul><li class="note" id="note_LCL198_412_1"><a class="footnoteCrossrefLink" href="#target_note_LCL198_412_1" title="Click to highlight in text"><sup class="lineRef">1</sup><span class="italic">These words are possibly corrupt.</span></a></li><script type="text/javascript">document.getElementById('note_LCL198_412_1').style.display = "none";</script></ul></section></notes></section>