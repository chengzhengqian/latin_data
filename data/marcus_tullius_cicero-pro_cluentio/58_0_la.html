<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent"> omnes in iudiciis publicis iam tum, florente re publica, floruerunt. Ex eodem numero L. Cassius, Cn. Heius, pari et integritate et prudentia: quorum nullius sententia est Oppianicus absolutus. Atque in his omnibus natu minimus, ingenio et diligentia et religione par eis, quos antea commemoravi, P. Saturius, <span class="br"></span><span class="lineNumber">108</span><span class="br"></span>in eadem sententia fuit. O innocentiam Oppianici singularem! quo in reo, qui absolvit ambitiosus, qui distulit cautus, qui condemnavit constans existimatur.</p>
</section>
<section class="div2">
<p>XXXIX. Haec tum agente Quinctio neque in contione neque in iudicio demonstrata sunt. Neque enim ipse dici patiebatur nec per multitudinem concitatam consistere cuiquam in dicendo licebat. Itaque ipse postquam Iunium pervertit, totam causam reliquit. Paucis enim diebus illis et ipse privatus est factus et hominum studia defervisse intellegebat. Quod si per quos dies Iunium accusavit Fidiculanium accusare voluisset, respondendi Fidiculanio potestas facto non esset. Ac primo quidem omnibus illis iudicibus, qui Oppianicum condemnarant, minabatur. <span class="br"></span><span class="lineNumber">109</span><span class="br"></span>Iam insolentiam noratis hominis: noratis animos eius ac spiritus tribunicios. Quod erat odium, di immortales! quae superbia! quanta ignoratio sui! quam gravis atque intolerabilis adrogantia! qui illud iam ipsum acerbe tulerit, ex quo illa nata sunt omnia, non sibi ac defensioni suae condonatum esse
</p></section><notes></notes></section>