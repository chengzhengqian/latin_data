<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
potuit: HS sescenta quadraginta milia deferri ad se domum iussit. Quae pecunia simul atque ad eum delata est, homo impurissimus statim coepit in eius modi mente et cogitatione versari, nihil esse suis rationibus utilius quam Oppianicum condemnari: illo absoluto pecuniam illam aut iudicibus dispertiendam aut ipsi esse reddundam: damnato repetiturum <span class="br"></span><span class="lineNumber">70</span><span class="br"></span>esse neminem. Itaque rem excogitat singularem. Atque haec, iudices, quae vera dicuntur a nobis, facilius credetis, si cum animis vestris longo intervallo recordari C. Staieni vitam et naturam volueritis. Nam perinde ut opinio est de cuiusque moribus, ita quid ab eo factum aut non factum sit existimari potest.</p>
</section>
<section class="div2">
<p>XXVI. Cum esset egens, sumptuosus, audax, callidus, perfidiosus, et cum domi suae miserrimis in locis et inanissimis tantum nummorum positum videret, ad omnem malitiam et fraudem versare suam mentem coepit: “ego dem iudicibus? mihi ipsi igitur praeter periculum et infamiam quid quaeretur? Nihil excogitem quam ob rem Oppianicum damnari necesse sit? Quid tandem—nihil enim est quod non fieri possit—si quis eum forte casus ex periculo eripuerit, nonne reddundum est? Praecipitantem igitur impellamus,“inquit,” et perditum prosternamus.” <span class="br"></span><span class="lineNumber">71</span><span class="br"></span>Capit hoc consilii, ut pecuniam quibusdam iudicibus levissimis polliceatur, deinde eam postea supprimat: ut, quoniam graves homines sua sponte severe iudicaturos putabat, eos, qui leviores erant, destitutione


</p></section><notes></notes></section>