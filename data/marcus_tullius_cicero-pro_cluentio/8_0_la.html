<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
fratris manibus et gremio maerore et lacrimis consenescebat.</p>
<span class="br"></span><span class="lineNumber">14</span><span class="br"></span><p>Ecce autem subitum divortium, quod solacium malorum omnium fore videbatur. Discedit a Melino Cluentia, ut in tantis iniuriis non invita, ut a viro non libenter. Tum vero illa egregia et praeclara mater palam exsultare laetitia, triumphare gaudio coepit, victrix filiae, non libidinis: diutius suspicionibus obscuris laedi famam suam noluit: lectum illum genialem, quem biennio ante filiae suae nubenti straverat, in eadem domo sibi ornari et sterni expulsa atque exturbata filia iubet. Nubit genero socrus, nullis auspicibus, nullis auctoribus, funestis ominibus omnium.</p>
</section>
<section class="div2">
<p><span class="br"></span><span class="lineNumber">15</span><span class="br"></span>VI. O mulieris scelus incredibile et praeter hanc unam in omni vita inauditum! o libidinem effrenatam et indomitam! o audaciam singularem! nonne timuisse, si minus vim deorum hominumque famam, at illam ipsam noctem facesque illas nuptiales? non limen cubiculi? non cubile filiae? non parietes denique ipsos, superiorum testes nuptiarum? Perfregit ac prostravit omnia cupiditate ac furore: vicit pudorem libido, timorem audacia, rationem amentia. <span class="br"></span><span class="lineNumber">16</span><span class="br"></span>Tulit hoc commune dedecus familiae, cognationis, nominis graviter filius: augebatur autem eius molestia cotidianis querimoniis et adsiduo fletu


</p></section><notes></notes></section>