<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">112</span><span class="br"></span>eum industria cum innocentia prosecuta est. Si quis autem hoc uno nititur, quod sit ignobilis, procedit saepe longius, quam si idem ille esset cum isdem suis vitiis nobilissimus. Ut Quinctius—nihil enim dicam de ceteris—si fuisset homo nobilis, quis eum cum illa superbia atque intolerantia ferre potuisset? Quod eo loco fuit, ita tulerunt, ut, si quid haberet a natura boni, prodesse ei putarent oportere: superbiam autem atque adrogantiam eius deridendam magis arbitrarentur propter humilitatem hominis quam pertimescendam.</p>
</section>
<section class="div2">
<p>XLI. Sed, ut illuc revertar, quo tempore Fidiculanius absolutus est, tu, qui iudicia facta commemoras, quaero, quid tum esse existimas iudicatum? certe <span class="br"></span><span class="lineNumber">113</span><span class="br"></span>gratis iudicasse. At condemnarat: at causam totam non audierat: at in contionibus a L. Quinctio vehementer erat et saepe vexatus. Illa igitur omnia Quinctiana iniqua, falsa, turbulenta, popularia, seditiosa iudicia fuerunt. Esto: potuit esse innocens Falcula. Iam ergo aliqui Oppianicum gratis condemnavit: iam non eos Iunius subsortitus est, qui pecunia accepta condemnarent: iam putabitur aliqui ab initio non sedisse et tamen Oppianicum gratis condemnasse. Verum, si innocens Falcula, quaero qui sit nocens? si hic gratis condemnavit, quis accepit? Nego rem esse ullam cuiquam illorum obiectam, quae Fidiculanio non obiecta sit, aliquid
</p></section><notes></notes></section>