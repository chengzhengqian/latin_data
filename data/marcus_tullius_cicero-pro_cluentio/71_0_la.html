<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
iudices, ut nihil dicam de eis, qui condemnarunt, causa cognita sibi dixerunt non liquere!</p>
<span class="br"></span><span class="lineNumber">132</span><span class="br"></span><p> Verum esto: condemnat Popiliurn Gellius: iudicat accepisse a Cluentio pecuniam. Negat hoc Lentulus. Nam Popilium, quod erat libertini filius, in senatum non legit, locum quidem senatorium ludis et cetera ornamenta reliquit et eum omni ignominia liberat. Quod cum facit, iudicat eius sententia gratis esse Oppianicum condemnatum. Et eundem Popilium postea Lentulus in ambitus iudicio pro testimonio diligentissime laudat. Quare si neque L. Gelli iudicio stetit Lentulus neque Lentuli existimatione contentus fuit Gellius, et si uterque censor censoris opinione standum non putavit, quid est quam ob rem quisquam nostrum censorias subscriptiones omnes fixas et in perpetuum ratas putet esse oportere?</p>
</section>
<section class="div2">
<span class="br"></span><span class="lineNumber">133</span><span class="br"></span><p> XLVIII. At in ipsum Habitum animadverterunt. Nullam quidem ob turpitudinem, nullum ob totius vitae non dicam vitium, sed erratum. Neque enim hoc homine sanctior neque probior neque in omnibus officiis retinendis diligentior esse quisquam potest: neque illi aliter dicunt, sed eandem illam famam iudicii corrupti secuti sunt: neque ipsi secus existimant quam nos existimari volumus de huius pudore, integritate, virtute: sed putarunt praetermitti accusatorem non posse, cum animadversum esset in iudices. Qua de re si unum factum ex omni antiÂ­quitate
</p></section><notes></notes></section>