<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
illo de quo ante diximus, quod honestum esset id esse solum bonum, intellegi necesse est pluris id quod honestum sit aestimandum esse quam illa media quae ex eo comparentur. Stultitiam autem et timiditatem et iniustitiam et intemperantiam cum dicimus esse fugienda propter eas res quae ex ipsis eveniant, non ita dicimus ut cum illo quod positum est, solum id esse malum quod turpe sit, haec pugnare videatur oratio, propterea quod ea non ad corporis incommodum referuntur sed ad turpes actiones quae oriuntur e vitiis (quas enim κακίας Graeci appellant, vitia malo quam malitias nominare).”</p>
<span class="br"></span><span class="lineNumber">40</span><span class="br"></span><p>XII. “Ne tu,” inquam, “Cato, verbis illustribus et id quod vis declarantibus! Itaque mihi videris Latine docere philosophiam et ei quasi civitatem dare; quae quidem adhuc peregrinari Romae videbatur nec offerre sese nostris sermonibus, et ista maxime propter limatam quandam et rerum et verborum tenuitatem. (Scio enim esse quosdam qui quavis lingua philosophari possint; nullis enim partitionibus, nullis definitionibus utuntur, ipsique dicunt ea se modo probare quibus natura tacita assentiatur; itaque in rebus minime obscuris non multus est apud eos disserendi labor.) Quare attendo te studiose et quaecumque rebus iis de quibus hic sermo est nomina imponis memoriae mando; mihi enim erit iisdem istis fortasse iam utendum. Virtutibus igitur rectissime mihi videris et ad consuetudinem nostrae orationis vitia posuisse contraria. Quod enim vituperabile
<span class="br"></span><span class="lineNumber"></span><span class="br"></span>
</p></section><notes></notes></section>