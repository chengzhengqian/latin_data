<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">

Possumusne ergo in vita summum bonum dicere quod ne in cena<a class="footnoteLink" href="#note_LCL040_112_1" id="target_note_LCL040_112_1"><sup>1</sup></a> quidem posse videamur? Quomodo autem philosophus loquitur? ‘Tria genera cupiditatum, naturales et necessariae, naturales et non necessariae, nec naturales nec necessariae.’ Primum divisit ineleganter; duo enim genera quae erant, fecit tria. Hoc est non dividere sed frangere. Qui haec didicerunt quae ille contemnit, sic solent: ‘Duo genera cupiditatum, naturales et inanes; naturalium duo, necessariae et non necessariae.’ Confecta res esset. Vitiosum est enim in dividendo <span class="br"></span><span class="lineNumber">27</span><span class="br"></span> partem in genere numerare. Sed hoc sane concedamus. Contemnit disserendi elegantiam; confuse loquitur; gerendus est mos, modo recte sentiat. Equidem illud ipsum non nimium probo et tantum patior, philosophum loqui de cupiditatibus finiendis. An potest cupiditas finiri? Tollenda est atque extrahenda radicitus. Quis est enim in quo sit cupiditas, quin recte cupidus dici possit? Ergo et avarus erit, sed finite, et adulter, verum habebit modum, et luxuriosus eodem modo. Qualis ista philosophia est quae non interitum afferat pravitatis sed sit contenta mediocritate vitiorum? Quamquam in hac divisione rem ipsam prorsus probo, elegantiam desidero. Appellet haec desideria naturae; cupiditatis nomen servet alio, ut eam cum de avaritia, cum de intemperantia,

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL040_112_1"><a class="footnoteCrossrefLink" href="#target_note_LCL040_112_1" title="Click to highlight in text"><sup class="lineRef">1</sup><span class="italic">quod ne in cena</span> Thos. Bentley; <span class="italic">cum id ne in cena</span> Mdv. with MSS.</a></li><script type="text/javascript">document.getElementById('note_LCL040_112_1').style.display = "none";</script></ul></section></notes></section>