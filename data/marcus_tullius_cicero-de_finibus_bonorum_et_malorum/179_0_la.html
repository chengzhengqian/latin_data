<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
culpa nec turpitudo non esse illud malum. Haec qui audierit, ut ridere non curet, discedet tamen nihilo firmior ad dolorem ferendum quam venerat. <span class="br"></span><span class="lineNumber">53</span><span class="br"></span> Tu autem negas fortem esse quemquam posse qui dolorem malum putet. Cur fortior sit si illud quod tute concedis asperum et vix ferendum putabit? Ex rebus enim timiditas, non ex vocabulis nascitur. Et ais, si una littera commota sit, fore tota ut labet disciplina. Utrum igitur tibi litteram videor an totas paginas commovere? Ut enim sit apud illos, id quod est a te laudatum, ordo rerum conservatus et omnia inter se apta et connexa (sic enim aiebas), tamen persequi non debemus si a falsis principiis profecta congruunt ipsa sibi et a proposito non aberrant. <span class="br"></span><span class="lineNumber">54</span><span class="br"></span> In prima igitur constitutione Zeno tuus a natura recessit, cumque summum bonum posuisset in ingeni praestantia quam virtutem vocamus, nec quidquam aliud esse bonum dixisset nisi quod esset honestum, nec virtutem posse constare si in ceteris rebus esset quidquam quod aliud alio melius esset aut peius, his propositis tenuit prorsus consequentia. Recte dicis; negare non possum; sed ita falsa sunt ea quae consequuntur, ut illa e quibus haec nata <span class="br"></span><span class="lineNumber">55</span><span class="br"></span> sunt vera esse non possint. Docent enim nos, ut scis, dialectici, si ea quae rem aliquam sequantur, falsa sint, falsam illam ipsam esse quam sequantur. Ita fit illa conclusio non solum vera sed ita perspicua ut dialectici ne rationem quidem reddi putent oportere: Si illud, hoc; non autem hoc; igitur ne illud quidem. Sic consequentibus vestris sublatis prima
</p></section><notes></notes></section>