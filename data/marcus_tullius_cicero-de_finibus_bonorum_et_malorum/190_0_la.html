<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
Quomodo? Si verbum sequimur, primum longius verbum praepositum quam bonum.’—‘Nihil ad rem!’—‘Ne sit sane; at certe gravius. Nam bonum ex quo appellatum sit, nescio; praepositum ex eo credo, quod praeponatur aliis: id mihi magnum videtur.’ Itaque dicebat plus tribui divitiis a Zenone qui eas in praepositis poneret quam ab Aristotele qui bonum esse divitias fateretur sed neque magnum bonum et prae rectis honestisque contemnendum ac despiciendum nec magno opere expetendum; omninoque de istis omnibus verbis a Zenone mutatis ita disputabat, et quae bona negarentur esse ab eo et quae mala, illa laetioribus nominibus appellari ab eo quam a nobis, haec tristioribus. Piso igitur hoc modo, vir optimus tuique, ut scis, amantissimus; nos paucis ad haec additis finem faciamus aliquando; longum est enim ad omnia respondere quae a te dicta sunt.</p>
<span class="br"></span><span class="lineNumber">74</span><span class="br"></span><p>XXVII. “Nam ex eisdem verborum praestigiis et regna nata vobis sunt et imperia et divitiae, et tantae quidem ut omnia quae ubique sint sapientis esse dicatis. Solum praeterea formosum, solum liberum, solum civem; stultos<a class="footnoteLink" href="#note_LCL040_380_1" id="target_note_LCL040_380_1"><sup>1</sup></a> omnia contraria, quos etiam insanos esse vultis. Haec παράδοξα illi, nos admirabilia dicamus. Quid autem habent admirationis cum prope accesseris? Conferam tecum quam cuique

</p></section><notes><section class="footnotes"><ul><li class="note" id="note_LCL040_380_1"><a class="footnoteCrossrefLink" href="#target_note_LCL040_380_1" title="Click to highlight in text"><sup class="lineRef">1</sup><span class="italic">stultos</span> inserted by Mdv.</a></li><script type="text/javascript">document.getElementById('note_LCL040_380_1').style.display = "none";</script></ul></section></notes></section>