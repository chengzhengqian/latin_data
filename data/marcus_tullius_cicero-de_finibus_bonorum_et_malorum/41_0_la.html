<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
potest ut inter eos qui ambigunt conveniat quid sit id de quo agatur; velut in hoc ipso de quo nunc disputamus. Quaerimus enim finem bonorum; possumusne hoc scire quale sit, nisi contulerimus inter nos, cum finem bonorum dixerimus, quid finis, quid etiam <span class="br"></span><span class="lineNumber">5</span><span class="br"></span> sit ipsum bonum? Atqui haec patefactio quasi rerum opertarum, cum quid quidque sit aperitur, definitio est; qua tu etiam imprudens utebare nonnumquam. Nam hunc ipsum sive finem sive extremum sive ultimum definiebas id esse quo omnia quae recte fierent referrentur neque id ipsum usquam referretur. Praeclare hoc quidem. Bonum ipsum etiam quid esset fortasse si opus fuisset definisses aut quod esset natura appetendum, aut quod prodesset, aut quod iuvaret, aut quod liberet modo. Nunc idem, nisi molestum est, quoniam tibi non omnino displicet definire et id facis cum vis, velim definias quid sit voluptas, de quo <span class="br"></span><span class="lineNumber">6</span><span class="br"></span> omnis haec quaestio est.” “Quis, quaeso,” inquit,“est qui quid sit voluptas nesciat aut qui quo magis id intellegat definitionem aliquam desideret?” “Me ipsum esse dicerem,” inquam, “nisi mihi viderer habere bene cognitam voluptatem et satis firme conceptam animo atque comprensam. Nunc autem dico ipsum Epicurum nescire et in eo nutare, eumque qui crebro dicat diligenter oportere exprimi quae vis
</p></section><notes></notes></section>