<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent noindent">
neque ad exitum perduci poterit, si prima quaeque bene ab eo consulta atque facta ipsius oblivione obruentur. <span class="br"></span><span class="lineNumber">106</span><span class="br"></span> Sed vobis voluptatum perceptarum recordatio vitam beatam facit, et quidem corpore perceptarum; nam si quae sunt aliae, falsum est omnes animi voluptates esse e corporis societate. Corporis autem voluptas si etiam praeterita delectat, non intellego cur Aristoteles Sardanapalli epigramma tanto opere derideat, in quo ille rex Syriae glorietur se omnes secum abstulisse libidinum voluptates. Quod enim ne vivus quidem, inquit, diutius sentire poterat quam dum fruebatur, quomodo id mortuo potuit permanere? Fluit igitur voluptas corporis et prima quaeque avolat, saepiusque relinquit causam paenitendi quam recordandi. Itaque beatior Africanus cum patria illo modo loquens:</p>
<blockquote><p>
<span class="line">Desine, Roma, tuos hostes—</span><span class="linebreak"></span></p></blockquote>
<p class="noindent">reliquaque praeclare:</p>
<blockquote><p><span class="line">Nam tibi moenimenta mei peperere labores.</span><span class="linebreak"></span>
</p></blockquote>
<p class="noindent">Laboribus hic praeteritis gaudet, tu iubes voluptatibus; et hic se ad ea revocat e quibus nihil umquam rettulerit ad corpus, tu totus haeres in corpore.</p>
<span class="br"></span><span class="lineNumber">107</span><span class="br"></span><p>XXXIII. “Illud autem ipsum qui obtineri potest, quod dicitis omnes animi et voluptates et dolores ad corporis voluptates ac dolores pertinere? Nihilne te delectat umquam (video quicum loquar), te igitur,
<span class="br"></span><span class="lineNumber"></span><span class="br"></span>
</p></section><notes></notes></section>