<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
profecta sint fiat ad unum tempus reversio. Nullus est igitur cuiusquam dies natalis. ‘At habetur.’ Et ego id scilicet nesciebam! Sed ut sit, etiamne post mortem coletur? idque testamento cavebit is qui nobis quasi oraculum ediderit nihil post mortem ad nos pertinere? Haec non erant eius qui innumerabiles mundos infinitasque regiones, quarum nulla esset ora, nulla extremitas, ‘mente peragravisset.’ Num quid tale Democritus? (Ut alios omittam, hunc <span class="br"></span><span class="lineNumber">103</span><span class="br"></span> appello quem ille unum secutus est.) Quod si dies notandus fuit, eumne potius quo natus, an eum quo sapiens factus est? ‘Non potuit,’ inquies, ‘fieri sapiens nisi natus esset.’ Isto modo ne si avia quidem eius nata non esset. Res tota, Torquate, non doctorum hominum, velle post mortem epulis celebrari memoriam sui nominis. Quos quidem dies quemadmodum agatis et in quantam hominum facetorum urbanitatem incurratis, non dico; nihil opus est litibus; tantum dico magis fuisse vestrum agere Epicuri diem natalem quam illius testamento cavere ut ageretur.</p>
<span class="br"></span><span class="lineNumber">104</span><span class="br"></span><p>XXXII. “Sed ut ad propositum revertamur (de dolore enim cum diceremus, ad istam epistulam delati sumus), nunc totum illud concludi sic licet: Qui in
<span class="br"></span><span class="lineNumber"></span><span class="br"></span>
</p></section><notes></notes></section>