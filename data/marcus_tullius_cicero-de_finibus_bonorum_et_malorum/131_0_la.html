<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
habent ratio certe cogit ut in omnibus tormentis conservetur beata vita sapienti. Etenim si dolores eosdem tolerabilius patiuntur qui excipiunt eos pro patria quam qui leviore de causa, opinio facit, non <span class="br"></span><span class="lineNumber">43</span><span class="br"></span> natura, vim doloris aut maiorem aut minorem. Ne illud quidem est consentaneum, ut si cum tria genera bonorum sint, quae sententia est Peripateticorum, eo beatior quisque sit, quo sit corporis aut externis bonis plenior, ut hoc idem approbandum sit nobis, ut qui plura habeat ea quae in corpore magni aestimantur sit beatior. Illi enim corporis commodis compleri vitam beatam putant, nostri nihil minus. Nam cum ita placeat, ne eorum quidem bonorum quae nos bona vere appellemus frequentia beatiorem vitam fieri aut magis expetendam aut pluris aestimandam, certe minus ad beatam vitam pertinet multitudo corporis <span class="br"></span><span class="lineNumber">44</span><span class="br"></span> commodorum. Etenim si et sapere expetendum sit et valere, coniunctum utrumque magis expetendum sit quam sapere solum, neque tamen si utrumque sit aestimatione dignum, pluris sit coniunctum quam sapere ipsum separatim.<a class="footnoteLink" href="#note_LCL040_262_1" id="target_note_LCL040_262_1"><sup>1</sup></a> Nam qui valetudinem aestimatione aliqua dignam iudicamus neque eam tamen in bonis ponimus, iidem censemus nullam esse tantam aestimationem ut ea virtuti anteponatur; quod idem Peripatetici non tenent, quibus dicendum est quae et honesta actio sit et sine dolore eam magis esse expetendam quam si esset eadem actio cum dolore. Nobis aliter videtur; recte secusne, postea; sed potestne rerum maior esse dissensio?</p>
</section><notes><section class="footnotes"><ul><li class="note" id="note_LCL040_262_1"><a class="footnoteCrossrefLink" href="#target_note_LCL040_262_1" title="Click to highlight in text"><sup class="lineRef">1</sup><span class="italic">separatim</span> MSS.; <span class="italic">separatum</span> Mdv.</a></li><script type="text/javascript">document.getElementById('note_LCL040_262_1').style.display = "none";</script></ul></section></notes></section>