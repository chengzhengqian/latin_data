<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
enim diceret, idque Socratem, qui voluptatem nullo loco numerat, audio dicentem, cibi condimentum esse famem, potionis sitim. Sed qui ad voluptatem omnia referens vivit ut Gallonius, loquitur ut Frugi ille Piso, non audio, nec eum quod sentiat dicere <span class="br"></span><span class="lineNumber">91</span><span class="br"></span> existimo. Naturales divitias dixit parabiles esse quod parvo esset natura contenta. Certe, nisi voluptatem tanti aestimaretis. Non minor, inquit, voluptas percipitur ex vilissimis rebus quam ex pretiosissimis. Hoc est non modo cor non habere sed ne palatum quidem. Qui enim voluptatem ipsam contemnunt, iis licet dicere se acipenserem maenae non anteponere; cui vero in voluptate summum bonum est, huic omnia sensu, non ratione sunt iudicanda, <span class="br"></span><span class="lineNumber">92</span><span class="br"></span> eaque dicenda optima quae sunt suavissima. Verum esto; consequatur summas voluptates non modo parvo, sed per me nihilo, si potest; sit voluptas non minor in nasturcio illo quo vesci Persas esse solitos scribit Xenophon, quam in Syracusanis mensis quae a Platone graviter vituperantur; sit, inquam, tam facilis quam vultis comparatio voluptatis; quid de dolore dicemus? cuius tanta tormenta sunt ut in iis beata vita, si modo dolor summum malum est, esse non possit. Ipse enim Metrodorus, paene alter Epicurus, beatum esse describit his fere verbis: cum corpus bene constitutum sit et sit exploratum ita futurum. An id exploratum cuiquam potest esse, quomodo se hoc habiturum sit corpus non dico ad annum, sed ad vesperum? Dolor igitur, id est summum malum,
<span class="br"></span><span class="lineNumber"></span><span class="br"></span>
</p></section><notes></notes></section>