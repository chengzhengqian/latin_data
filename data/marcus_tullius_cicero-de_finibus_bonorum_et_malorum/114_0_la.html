<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
omnino alia magis alia, sed tamen omnes quae rem ullam virtutis expertem aut in bonis aut in malis numerent, eas non modo nihil adiuvare arbitror neque afferre<a class="footnoteLink" href="#note_LCL040_228_1" id="target_note_LCL040_228_1"><sup>1</sup></a> quo meliores simus, sed ipsam depravare naturam. Nam nisi hoc obtineatur, id solum bonum esse quod honestum sit, nullo modo probari possit beatam vitam virtute effici; quod si ita sit, cur opera philosophiae sit danda, nescio. Si enim sapiens aliquis miser esse possit, ne ego istam gloriosam memorabilemque virtutem non magno aestimandam putem.”</p>
<span class="br"></span><span class="lineNumber">12</span><span class="br"></span><p>IV. “Quae adhuc, Cato, a te dicta sunt, eadem,” inquam, “dicere posses si sequerere Pyrrhonem aut Aristonem. Nec enim ignoras iis istud honestum non summum modo sed etiam ut tu vis solum bonum videri; quod si ita est, sequitur id ipsum quod te velle video, omnes semper beatos esse sapientes. Hosne igitur laudas et hanc eorum,” inquam, “sententiam sequi nos censes oportere?” “Minime vero istorum quidem,” inquit; “cum enim virtutis hoc proprium sit, earum rerum quae secundum naturam sint habere delectum, qui omnia sic exaequaverunt ut in utramque partem ita paria redderent uti nulla selectione uterentur, hi virtutem ipsam sustulerunt.” <span class="br"></span><span class="lineNumber">13</span><span class="br"></span> “Istud quidem,” inquam, optime dicis; sed quaero, nonne tibi faciendum idem sit nihil dicenti bonum quod non rectum honestumque sit, reliquarum rerum discrimen omne tollenti.” “Si quidem,” inquit, <span class="br"></span><span class="lineNumber">14</span><span class="br"></span> “tollerem; sed relinquo.” “Quonam modo?” inquam.

</p></section><notes><section class="footnotes"><ul><li class="note" id="note_LCL040_228_1"><a class="footnoteCrossrefLink" href="#target_note_LCL040_228_1" title="Click to highlight in text"><sup class="lineRef">1</sup><span class="italic">affere</span> edd.; <span class="italic">affirmare</span> MSS., and Mdv., with mark of corruption; <span class="italic">confirmare</span> Orelli.</a></li><script type="text/javascript">document.getElementById('note_LCL040_228_1').style.display = "none";</script></ul></section></notes></section>