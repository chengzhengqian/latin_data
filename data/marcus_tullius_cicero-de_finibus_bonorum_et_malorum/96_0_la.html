<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
eiusdem testamentum non solum a philosophi gravitate sed etiam ab ipsius sententia iudico discrepare. Scripsit enim et multis saepe verbis et breviter aperteque in eo libro quem modo nominavi, ‘mortem nihil ad nos pertinere; quod enim dissolutum sit, id esse sine sensu; quod autem sine sensu sit, id nihil ad nos pertinere omnino.’ Hoc ipsum elegantius poni meliusque potuit. Nam quod ita positum est, ‘quod dissolutum sit, id esse sine sensu,’ id eiusmodi <span class="br"></span><span class="lineNumber">101</span><span class="br"></span> est ut non satis plane dicat quid sit dissolutum. Sed tamen intellego quid velit. Quaero autem quid sit quod, cum dissolutione, id est morte sensus omnis exstinguatur, et cum reliqui nihil sit omnino quod pertineat ad nos, tam accurate tamque diligenter caveat et sanciat ‘ut Amynomachus et Timocrates, heredes sui, de Hermarchi sententia dent quod satis sit ad diem agendum natalem suum quotannis mense Gamelione, itemque omnibus mensibus vicesimo die lunae dent ad eorum epulas qui una secum philosophati <span class="br"></span><span class="lineNumber">102</span><span class="br"></span> sint, ut et sui<a class="footnoteLink" href="#note_LCL040_192_1" id="target_note_LCL040_192_1"><sup>1</sup></a> et Metrodori memoria colatur.’ Haec ego non possum dicere non esse hominis quamvis et belli et humani, sapientis vero nullo modo, physici praesertim, quem se ille esse vult, putare ullum esse cuiusquam diem natalem. Quid? idemne potest esse dies saepius qui semel fuit? Certe non potest. An eiusdemmodi? Ne id quidem, nisi multa annorum intercesserint milia, ut omnium siderum eodem unde

</p></section><notes><section class="footnotes"><ul><li class="note" id="note_LCL040_192_1"><a class="footnoteCrossrefLink" href="#target_note_LCL040_192_1" title="Click to highlight in text"><sup class="lineRef">1</sup><span class="italic">sua</span>? Reid.</a></li><script type="text/javascript">document.getElementById('note_LCL040_192_1').style.display = "none";</script></ul></section></notes></section>