<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
et in corpore perfecta velimus esse, ea nobis ipsa cara esse propter se et in iis esse ad bene vivendum momenta maxima. Nam cui proposita sit conservatio sui, necesse est huic partes quoque sui caras esse, carioresque quo perfectiores sint et magis in suo genere laudabiles. Ea enim vita expetitur quae sit animi corporisque expleta virtutibus, in eoque summum bonum poni necesse est, quando quidem id tale esse debet ut rerum expetendarum sit extremum. Quo cognito dubitari non potest quin, cum ipsi homines sibi sint per se et sua sponte cari, partes quoque et corporis et animi et earum rerum quae sunt in utriusque motu et statu sua caritate colantur <span class="br"></span><span class="lineNumber">38</span><span class="br"></span> et per se ipsae appetantur. Quibus expositis facilis est coniectura ea maxime esse expetenda ex nostris quae plurimum habent dignitatis, ut optimae cuiusque partis quae<a class="footnoteLink" href="#note_LCL040_434_1" id="target_note_LCL040_434_1"><sup>1</sup></a> per se expetatur virtus sit expetenda maxime. Ita fiet ut animi virtus corporis virtuti anteponatur animique virtutes non voluntarias vincant virtutes voluntariae, quae quidem proprie virtutes appellantur multumque excellunt, propterea quod ex ratione gignuntur qua nihil est in homine divinius. Etenim omnium rerum quas et creat natura et tuetur, quae aut sine animo sunt aut non<a class="footnoteLink" href="#note_LCL040_434_2" id="target_note_LCL040_434_2"><sup>2</sup></a> multo secus, earum summum bonum in corpore est; ut non inscite illud dictum videatur in sue, animum illi pecudi datum pro sale, ne putisceret.</p>
<p>XIV. Sunt


</p></section><notes><section class="footnotes"><ul><li class="note" id="note_LCL040_434_1"><a class="footnoteCrossrefLink" href="#target_note_LCL040_434_1" title="Click to highlight in text"><sup class="lineRef">1</sup>Perhaps <span class="italic">quae maxime per se</span> ed.</a></li><script type="text/javascript">document.getElementById('note_LCL040_434_1').style.display = "none";</script><li class="note" id="note_LCL040_434_2"><a class="footnoteCrossrefLink" href="#target_note_LCL040_434_2" title="Click to highlight in text"><sup class="lineRef">2</sup><span class="italic">non</span> inserted by edd.</a></li><script type="text/javascript">document.getElementById('note_LCL040_434_2').style.display = "none";</script></ul></section></notes></section>