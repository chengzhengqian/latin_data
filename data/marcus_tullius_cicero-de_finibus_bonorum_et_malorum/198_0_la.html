<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
infinitum est in hac urbe; quacumque enim ingredimur, in aliqua historia vestigium ponimus.”</p>
<span class="br"></span><span class="lineNumber">6</span><span class="br"></span><p>Tum Piso: “Atqui, Cicero, inquit, ista studia si ad imitandos summos viros spectant, ingeniosorum sunt, sin tantummodo ad indicia veteris memoriae cognoscenda, curiosorum; te autem hortamur omnes, currentem quidem ut spero, ut eos quos novisse vis imitari etiam velis.” Hic ego: “Etsi facit hic quidem,” inquam, “Piso, ut vides, ea quae praecipis, tamen mihi grata hortatio tua est.” Tum ille amicissime, ut solebat: “Nos vero,” inquit, “omnes omnia ad huius adulescentiam conferamus, in primisque ut aliquid suorum studiorum philosophiae quoque impertiat, vel ut te imitetur quem amat, vel ut illud ipsum quod studet facere possit ornatius. Sed utrum hortandus es nobis, Luci,” inquit, “an etiam tua sponte propensus es? Mihi quidem Antiochum, quem audis, satis belle videris attendere.” Tum ille timide vel potius verecunde “Facio,” inquit, “equidem; sed audistine modo de Carneade? Rapior illuc; revocat autem Antiochus; nec est praeterea, quem audiamus.”</p>
<span class="br"></span><span class="lineNumber">7</span><span class="br"></span><p>III. Tum Piso: “Etsi hoc,” inquit, “fortasse non poterit sic abire cum hic adsit” (me autem dicebat), “tamen audebo te ab hac Academia nova ad illam veterem vocare, in qua, ut dicere Antiochum audiebas, non ii soli numerantur qui Academici vocantur, Speusippus, Xenocrates, Polemo, Crantor ceterique, sed etiam Peripatetici veteres, quorum princeps Aristoteles, quem excepto Platone haud scio an recte
</p></section><notes></notes></section>