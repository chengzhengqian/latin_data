<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
</section>
<section class="div2">
<h2><span class="ac">M. Tullii Ciceronis</span></h2>
<h2><span class="ac">De Finibus Bonorum Et Malorum</span></h2>
<h2><span class="ac">Liber Secundus</span></h2>
<span class="br"></span><span class="lineNumber">1</span><span class="br"></span><p>I. Hic cum uterque me intueretur seseque ad audiendum significarent paratos, “Primum,” inquam, “deprecor ne me tamquam philosophum putetis scholam vobis aliquam explicaturum, quod ne in ipsis quidem philosophis magno opere umquam probavi. Quando enim Socrates, qui parens philosophiae iure dici potest, quidquam tale fecit? Eorum erat iste mos qui tum sophistae nominabantur; quorum e numero primus est ausus Leontinus Gorgias in conventu ‘poscere quaestionem,’ id est iubere dicere qua de re quis vellet audire. Audax negotium, dicerem impudens, nisi hoc institutum postea translatum <span class="br"></span><span class="lineNumber">2</span><span class="br"></span> ad nostros philosophos esset. Sed et illum quem nominavi et ceteros sophistas, ut e Platone intellegi potest, lusos<a class="footnoteLink" href="#note_LCL040_78_1" id="target_note_LCL040_78_1"><sup>1</sup></a> videmus a Socrate. Is enim percontando atque interrogando elicere solebat eorum opiniones quibuscum disserebat, ut ad ea quae ii respondissent si quid videretur diceret. Qui mos cum a posterioribus non esset retentus, Arcesilas eum revocavit instituitque ut ii qui se audire vellent non de se quaererent sed ipsi dicerent quid sentirent; quod cum dixissent, ille contra. Sed eum qui audiebant quoad poterant defendebant sententiam suam; apud ceteros

</p></section><notes><section class="footnotes"><ul><li class="note" id="note_LCL040_78_1"><a class="footnoteCrossrefLink" href="#target_note_LCL040_78_1" title="Click to highlight in text"><sup class="lineRef">1</sup><span class="italic">elusos</span> Reid.</a></li><script type="text/javascript">document.getElementById('note_LCL040_78_1').style.display = "none";</script></ul></section></notes></section>