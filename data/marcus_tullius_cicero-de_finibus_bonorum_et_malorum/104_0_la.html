<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">116</span><span class="br"></span><p>XXXV. “Lege laudationes, Torquate, non eorum qui sunt ab Homero laudati, non Cyri, non Agesilai, non Aristidi aut Themistocli, non Philippi aut Alexandri; lege nostrorum hominum, lege vestrae familiae; neminem videbis ita laudatum ut artifex callidus comparandarum voluptatum diceretur. Non elogia monumentorum id significant, velut hoc ad portam: <span class="sc">hunc unum</span><a class="footnoteLink" href="#note_LCL040_208_1" id="target_note_LCL040_208_1"><sup>1</sup></a> <span class="sc">plurimae consentiunt gentes populi primarium</span> <span class="br"></span><span class="lineNumber">117</span><span class="br"></span> <span class="sc">fuisse virum</span>. Idne consensisse de Calatino plurimas gentes arbitramur, primarium populi fuisse quod praestantissimus fuisset in conficiendis voluptatibus? Ergo in iis adulescentibus bonam spem esse dicemus et magnam indolem quos suis commodis inservituros et quidquid ipsis expediat facturos arbitrabimur? Nonne videmus quanta perturbatio rerum omnium consequatur, quanta confusio? Tollitur beneficium, tollitur gratia, quae sunt vincla concordiae. Nec enim cum tua causa cui commodes beneficium illud habendum est, sed feneratio, nec gratia deberi videtur ei qui sua causa commodaverit. Maximas vero virtutes iacere omnes necesse est voluptate dominante; sunt etiam turpitudines plurimae quae, nisi honestas natura plurimum valeat, cur non cadant in sapientem non est facile defendere. <span class="br"></span><span class="lineNumber">118</span><span class="br"></span> Ac ne plura complectar (sunt enim innumerabilia), bene laudata virtus voluptatis aditus intercludat

</p></section><notes><section class="footnotes"><ul><li class="note" id="note_LCL040_208_1"><a class="footnoteCrossrefLink" href="#target_note_LCL040_208_1" title="Click to highlight in text"><sup class="lineRef">1</sup><span class="italic">hunc unum</span> Mdv.; <span class="italic">unum hunc</span> Orelli, <span class="italic">uno cum</span> MSS., <span class="italic">uno</span> (= <span class="italic">oinō</span>) <span class="italic">complurimae</span> Lindsay.</a></li><script type="text/javascript">document.getElementById('note_LCL040_208_1').style.display = "none";</script></ul></section></notes></section>