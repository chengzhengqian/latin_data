<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
complectitur et iustitiam et ut omnia quae homini accidant infra se esse iudicet, quod idem ceteris artibus non contingit. Tenere autem virtutes eas ipsas quarum modo feci mentionem nemo poterit nisi statuerit nihil esse quod intersit aut differat aliud ab alio praeter honesta et turpia.</p>
<span class="br"></span><span class="lineNumber">26</span><span class="br"></span><p>“Videamus nunc quam sint praeclare illa his quae iam posui consequentia. Cum enim hoc sit extremum (sentis enim, credo, me iam diu quod τέλος Graeci dicunt id dicere tum extremum, tum ultimum, tum summum; licebit etiam finem pro extremo aut ultimo dicere)—cum igitur hoc sit extremum, congruenter naturae convenienterque vivere, necessario sequitur omnes sapientes semper feliciter, absolute, fortunate vivere, nulla re impediri, nulla prohiberi, nulla egere. Quod autem continet non magis eam disciplinam de qua loquor quam vitam fortunasque nostras, id est ut quod honestum sit id solum bonum iudicemus, potest id quidem fuse et copiose et omnibus electissimis verbis gravissimisque sententiis rhetorice<a class="footnoteLink" href="#note_LCL040_244_1" id="target_note_LCL040_244_1"><sup>1</sup></a> et augeri et ornari; sed consectaria me Stoicorum brevia et acuta delectant.</p>
<span class="br"></span><span class="lineNumber">27</span><span class="br"></span><p>VIII. “Concluduntur igitur eorum argumenta sic: Quod est bonum, omne laudabile est; quod autem laudabile est, omne est honestum; bonum igitur quod est, honestum est. Satisne hoc conclusum videtur? Certe; quod enim efficiebatur ex iis duobus quae erant sumpta, in eo vides esse conclusum.

</p></section><notes><section class="footnotes"><ul><li class="note" id="note_LCL040_244_1"><a class="footnoteCrossrefLink" href="#target_note_LCL040_244_1" title="Click to highlight in text"><sup class="lineRef">1</sup><span class="italic">rhetorice</span> some inf. MSS. and some edd. omit.</a></li><script type="text/javascript">document.getElementById('note_LCL040_244_1').style.display = "none";</script></ul></section></notes></section>