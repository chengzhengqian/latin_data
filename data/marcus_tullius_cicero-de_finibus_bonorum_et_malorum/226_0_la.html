<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
Atque hoc loco qui propter animi voluptates coli dicunt ea studia quae dixi, non intellegunt idcirco esse ea propter se expetenda quod nulla utilitate obiecta delectentur animi atque ipsa scientia etiamsi <span class="br"></span><span class="lineNumber">51</span><span class="br"></span> incommodatura sit gaudeant. Sed quid attinet de rebus tam apertis plura requirere? Ipsi enim quaeramus a nobis stellarum motus contemplationesque rerum caelestium eorumque omnium quae naturae obscuritate occultantur cognitiones quemadmodum nos moveant, et quid historia delectet quam solemus persequi usque ad extremum, praetermissa repetimus, inchoata persequimur. Nec vero sum nescius esse utilitatem in historia, non modo voluptatem. Quid cum fictas fabulas e quibus utilitas nulla elici <span class="br"></span><span class="lineNumber">52</span><span class="br"></span> potest cum voluptate legimus? Quid cum volumus nomina eorum qui quid gesserint nota nobis esse, parentes, patriam, multa praeterea minime necessaria? Quid quod homines infima fortuna, nulla spe rerum gerendarum, opifices denique delectantur historia? maximeque eos videre possumus res gestas audire et legere velle qui a spe gerendi absunt confecti senectute. Quocirca intellegi necesse est in ipsis rebus quae discuntur et cognoscuntur invitamenta inesse quibus ad discendum cognoscendumque <span class="br"></span><span class="lineNumber">53</span><span class="br"></span> moveamur. Ac veteres quidem philosophi in beatorum insulis fingunt qualis futura sit vita sapientium,
</p></section><notes></notes></section>