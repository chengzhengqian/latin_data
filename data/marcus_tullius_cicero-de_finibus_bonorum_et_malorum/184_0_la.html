<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
velles ad eamque tuendam cum summa tua dignitate maxime a nobis ornari atque instrui posses. A<a class="footnoteLink" href="#note_LCL040_368_1" id="target_note_LCL040_368_1"><sup>1</sup></a> nobis enim ista quaesita, a nobis descripta, notata, praecepta sunt, omniumque rerum publicarum rectionis genera, status, mutationes, leges etiam et instituta ac mores civitatum perscripsimus. Eloquentiae vero, quae et principibus maximo ornamento est et qua te audimus valere plurimum, quantum tibi ex monumentis nostris addidisses!’ Ea cum dixissent, quid <span class="br"></span><span class="lineNumber">62</span><span class="br"></span> tandem talibus viris responderes?” “Rogarem te,” inquit, “ut diceres pro me tu idem qui illis orationem dictavisses, vel potius paulum loci mihi ut iis responderem dares, nisi et te audire nunc mallem et istis tamen alio tempore responsurus essem, tum scilicet cum tibi.”</p>
<p>XXIII. “Atque si verum respondere velles, Cato, haec erant dicenda, non eos tibi non probatos, tantis ingeniis homines tantaque auctoritate, sed te animadvertisse quas res illi propter antiquitatem parum vidissent, eas a Stoicis esse perspectas, eisdemque de rebus hos cum acutius disseruisse, tum sensisse gravius et fortius, quippe qui primum valetudinem bonam expetendam negent esse, eligendam dicant, nec quia bonum sit valere sed quia sit nonnihilo aestimandum (neque tamen pluris illis videtur, qui illud non dubitant bonum dicere;) hoc vero te ferre non potuisse, quod antiqui illi quasi barbati (ut nos de nostris

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL040_368_1"><a class="footnoteCrossrefLink" href="#target_note_LCL040_368_1" title="Click to highlight in text"><sup class="lineRef">1</sup><span class="italic">A</span> inserted by Lambinus, Mdv.</a></li><script type="text/javascript">document.getElementById('note_LCL040_368_1').style.display = "none";</script></ul></section></notes></section>