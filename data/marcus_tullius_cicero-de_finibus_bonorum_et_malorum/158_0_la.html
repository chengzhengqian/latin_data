<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
Cum enim superiores, e quibus planissime Polemo, secundum naturam vivere summum bonum esse dixissent, his verbis tria significari Stoici dicunt, unum eiusmodi, vivere adhibentem scientiam earum rerum quae natura evenirent; hunc ipsum Zenonis aiunt esse finem, declarantem illud quod a te dictum <span class="br"></span><span class="lineNumber">15</span><span class="br"></span> est, convenienter naturae vivere. Alterum significari idem ut si diceretur officia media omnia aut pleraque servantem vivere. Hoc sic expositum dissimile est superiori; illud enim rectum est (quod κατόρθωμα dicebas) contingitque sapienti soli; hoc autem inchoati cuiusdam offici est, non perfecti, quod cadere in nonnullos insipientes potest. Tertium autem, omnibus aut maximis rebus iis quae secundum naturam sint fruentem vivere. Hoc non est positum in nostra actione; completur enim et ex eo genere vitae quod virtute fruitur<a class="footnoteLink" href="#note_LCL040_316_1" id="target_note_LCL040_316_1"><sup>1</sup></a> et ex iis rebus quae sunt secundum naturam neque sunt in nostra potestate. Sed hoc summum bonum quod tertia significatione intellegitur, eaque vita quae ex summo bono degitur, quia coniuncta ei virtus est, in sapientem solum cadit, isque finis bonorum, ut ab ipsis Stoicis scriptum videmus, a Xenocrate atque ab Aristotele constitutus est. Itaque ab iis constitutio illa prima naturae a qua tu quoque ordiebare his prope verbis exponitur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL040_316_1"><a class="footnoteCrossrefLink" href="#target_note_LCL040_316_1" title="Click to highlight in text"><sup class="lineRef">1</sup><span class="italic">fruitur:</span> inferior MSS. have <span class="italic">finitur.</span></a></li><script type="text/javascript">document.getElementById('note_LCL040_316_1').style.display = "none";</script></ul></section></notes></section>