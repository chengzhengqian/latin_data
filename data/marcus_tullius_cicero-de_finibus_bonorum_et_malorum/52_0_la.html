<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
essent fines cupiditatum, nihil haberemus quod reprehenderemus,<a class="footnoteLink" href="#note_LCL040_104_1" id="target_note_LCL040_104_1"><sup>1</sup></a> cum undique complerentur voluptatibus nec haberent ulla ex parte aliquid aut dolens aut aegrum, id est autem malum.’”</p>
<p>Hoc loco tenere se Triarius non potuit. “Obsecro,” inquit, “Torquate, haec dicit Epicurus?” (quod mihi quidem visus est, cum sciret, velle tamen confitentem audire Torquatum). At ille non pertimuit saneque fidenter: “Istis quidem ipsis verbis,” inquit; “sed quid sentiat non videtis.” “Si alia sentit,” inquam, “alia loquitur, numquam intellegam quid sentiat; sed plane dicit quod intellegit. Idque si ita dicit, non esse reprendendos luxuriosos si sapientes sint, dicit absurde, similiter et si dicat non reprendendos parricidas si nec cupidi sint nec deos metuant nec mortem nec dolorem. Et tamen quid attinet luxuriosis ullam exceptionem dari aut fingere aliquos qui, cum luxuriose viverent, a summo philosopho non reprenderentur eo nomine, dumtaxat cetera caverent? <span class="br"></span><span class="lineNumber">22</span><span class="br"></span> Sed tamen nonne reprenderes, Epicure, luxuriosos ob eam ipsam causam quod ita viverent ut persequerentur cuiusquemodi voluptates, cum esset praesertim, ut ais tu, summa voluptas nihil dolere? Atqui reperiemus asotos primum ita non religiosos ut edint de patella,’ deinde ita mortem non timentes ut illud in ore habeant ex Hymnide:</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL040_104_1"><a class="footnoteCrossrefLink" href="#target_note_LCL040_104_1" title="Click to highlight in text"><sup class="lineRef">1</sup><span class="italic">haberemus:</span> inf. MSS. <span class="italic">haereremus; quod reprehenderemus</span> added by Mdv., cf. § 23.</a></li><script type="text/javascript">document.getElementById('note_LCL040_104_1').style.display = "none";</script></ul></section></notes></section>