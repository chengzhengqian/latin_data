<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<p>XVII. “Non igitur de improbo sed de<a class="footnoteLink" href="#note_LCL040_142_1" id="target_note_LCL040_142_1"><sup>1</sup></a> callido improbo quaerimus, qualis Q. Pompeius in foedere Numantino infitiando fuit, nec vero omnia timente sed primum qui animi conscientiam non curet, quam scilicet comprimere nihil est negoti. Is enim qui occultus et tectus dicitur, tantum abest ut se indicet, perficiet etiam ut dolere alterius improbe facto videatur; quid est enim aliud esse versutum?</p>
<span class="br"></span><span class="lineNumber">55</span><span class="br"></span><p>“Memini me adesse P. Sextilio Rufo cum is rem ad amicos ita deferret, se esse heredem Q. Fadio Gallo, cuius in testamento scriptum esset se ab eo rogatum ut omnis hereditas ad filiam perveniret. Id Sextilius factum negabat; poterat autem impune; quis enim redargueret? Nemo nostrum credebat, eratque veri similius hunc mentiri, cuius interesset, quam illum, qui id se rogasse scripsisset quod debuisset rogare. Addebat etiam se in legem Voconiam iuratum contra eam facere non audere, nisi aliter amicis videretur. Aderamus nos quidem adulescentes, sed multi amplissimi viri, quorum nemo censuit plus Fadiae dandum quam posset ad eam lege Voconia pervenire. Tenuit permagnam Sextilius hereditatem unde, si secutus esset eorum sententiam qui honesta et recta emolumentis omnibus et commodis anteponerent,

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL040_142_1"><a class="footnoteCrossrefLink" href="#target_note_LCL040_142_1" title="Click to highlight in text"><sup class="lineRef">1</sup><span class="italic">de</span> in inf. MSS. only.</a></li><script type="text/javascript">document.getElementById('note_LCL040_142_1').style.display = "none";</script></ul></section></notes></section>