<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
Duorum autem e quibus effecta conclusio est contra superius dici solet non omne bonum esse laudabile; nam quod laudabile sit honestum esse conceditur. Illud autem perabsurdum, bonum esse aliquid quod non expetendum sit, aut expetendum quod non placens, aut si id, non etiam diligendum; ergo et probandum; ita etiam laudabile; id autem honestum. Ita fit ut quod bonum sit id etiam honestum sit.</p>
<span class="br"></span><span class="lineNumber">28</span><span class="br"></span><p>“Deinde quaero quis aut de misera vita possit gloriari aut de non beata. De sola igitur beata. Ex quo efficitur gloriatione (ut ita dicam) dignam esse beatam vitam, quod non possit nisi honestae vitae iure contingere. Ita fit ut honesta vita beata vita sit. Et quoniam is cui contingit ut iure laudetur habet insigne quiddam ad decus et ad gloriam, ut ob ea quae tanta sint beatus dici iure possit, idem de vita talis viri rectissime dicetur. Ita si beata vita honestate cernitur, quod honestum est id bonum solum habendum est.</p>
<span class="br"></span><span class="lineNumber">29</span><span class="br"></span><p>“Quid vero? negarine ullo<a class="footnoteLink" href="#note_LCL040_246_1" id="target_note_LCL040_246_1"><sup>1</sup></a> modo possit numquam<a class="footnoteLink" href="#note_LCL040_246_2" id="target_note_LCL040_246_2"><sup>2</sup></a> quemquam stabili et firmo et magno animo, quem fortem virum dicimus, effici posse, nisi constitutum sit non esse malum dolorem? Ut enim qui mortem in malis ponit non potest eam non timere, sic nemo ulla in re potest id quod malum esse decreverit non curare idque contemnere. Quo posito et omnium assensu approbato, illud assumitur, eum qui


</p></section><notes><section class="footnotes"><ul><li class="note" id="note_LCL040_246_1"><a class="footnoteCrossrefLink" href="#target_note_LCL040_246_1" title="Click to highlight in text"><sup class="lineRef">1</sup><span class="italic">negarine ullo</span> Davis, Mdv.; <span class="italic">negari nullo</span> MSS.</a></li><script type="text/javascript">document.getElementById('note_LCL040_246_1').style.display = "none";</script><li class="note" id="note_LCL040_246_2"><a class="footnoteCrossrefLink" href="#target_note_LCL040_246_2" title="Click to highlight in text"><sup class="lineRef">2</sup><span class="italic">numquam</span> inserted by Mdv.</a></li><script type="text/javascript">document.getElementById('note_LCL040_246_2').style.display = "none";</script></ul></section></notes></section>