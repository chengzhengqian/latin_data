<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">

voluerunt ut eam rerum selectione exspoliarent, nec ei quidquam aut unde oriretur darent aut ubi niteretur, virtutem ipsam quam amplexabantur sustulerunt. Erillus autem ad scientiam omnia revocans unum quoddam bonum vidit, sed nec optimum nec quo vita gubernari possit. Itaque hic ipse iam pridem est reiectus; post enim Chrysippum non sane est disputatum.</p>
<p>XIV. â€œRestatis igitur vos; nam cum Academicis incerta luctatio est, qui nihil affirmant et quasi desperata cognitione certi id sequi volunt quodcumque veri <span class="br"></span><span class="lineNumber">44</span><span class="br"></span> simile videatur. Cum Epicuro autem hoc plus est negoti quod e duplici genere voluptatis coniunctus est, quodque et ipse et amici eius et multi postea defensores eius sententiae fuerunt, et nescio quomodo, is qui auctoritatem minimam habet, maximam vim, populus cum illis facit. Quos nisi redarguimus, omnis virtus, omne decus, omnis vera laus deserenda est. Ita ceterorum sententiis semotis, relinquitur non mihi cum Torquato sed virtuti cum voluptate certatio. Quam quidem certationem homo et acutus et diligens, Chrysippus, non contemnit, totumque discrimen summi boni in earum comparatione positum putat. Ego autem existimo, si honestum esse aliquid ostendero quod sit ipsum sua vi propter seque expetendum, iacere vestra omnia. Itaque eo quale sit breviter ut tempus postulat constituto, accedam
</p></section><notes></notes></section>