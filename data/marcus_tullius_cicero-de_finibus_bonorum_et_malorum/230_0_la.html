<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
et cognitionem et usum iam corroborati natura ipsa praeeunte deducimur. Omnium enim rerum principia parva sunt, sed suis progressionibus usa augentur; nec sine causa; in primo enim ortu inest teneritas ac mollitia quaedam, ut nec res videre optimas nec agere possint. Virtutis enim beataeque vitae, quae duo maxime expetenda sunt, serius lumen apparet, multo etiam serius, ut plane qualia sint intellegantur. Praeclare enim Plato: ‘Beatum cui etiam in senectute contigerit ut sapientiam verasque opiniones assequi possit!’ Quare quoniam de primis naturae commodis satis dictum est, nunc de maioribus <span class="br"></span><span class="lineNumber">59</span><span class="br"></span> consequentibusque videamus. Natura igitur corpus quidem hominis sic et genuit et formavit ut alia in primo ortu perficeret, alia progrediente aetate fingeret, neque sane multum adiumentis externis et adventiciis uteretur; animum autem reliquis rebus ita perfecit ut corpus; sensibus enim ornavit ad res percipiendas idoneis ut nihil aut non multum adiumento ullo ad suam confirmationem indigerent<a class="footnoteLink" href="#note_LCL040_460_1" id="target_note_LCL040_460_1"><sup>1</sup></a>; quod autem in homine praestantissimum atque optimum est, id deseruit. Etsi dedit talem mentem quae omnem virtutem accipere posset, ingenuitque sine doctrina notitias parvas rerum maximarum et quasi instituit docere, et induxit in ea quae inerant tamquam elementa virtutis. Sed virtutem ipsam <span class="br"></span><span class="lineNumber">60</span><span class="br"></span> inchoavit; nihil amplius. Itaque nostrum est (quod nostrum dico, artis est) ad ea principia quae accepimus

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL040_460_1"><a class="footnoteCrossrefLink" href="#target_note_LCL040_460_1" title="Click to highlight in text"><sup class="lineRef">1</sup><span class="italic">indigerent</span> Bremi; <span class="italic">indigeret</span> Mdv. with MSS.</a></li><script type="text/javascript">document.getElementById('note_LCL040_460_1').style.display = "none";</script></ul></section></notes></section>