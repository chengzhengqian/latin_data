<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
quae in omni coetu concilioque profitendae sint, ne id non pudeat sentire quod pudeat dicere.</p>
<span class="br"></span><span class="lineNumber">78</span><span class="br"></span><p>“Amicitiae vero locus ubi esse potest aut quis amicus esse cuiquam quem non ipsum amet propter ipsum? Quid autem est amare, e quo nomen ductum amicitiae est, nisi velle bonis aliquem affici quam maximis etiamsi ad se ex iis nihil redundet<a class="footnoteLink" href="#note_LCL040_168_1" id="target_note_LCL040_168_1"><sup>1</sup></a>? Prodest, inquit, mihi eo esse animo. Immo videri fortasse. Esse enim, nisi eris, non potes<a class="footnoteLink" href="#note_LCL040_168_2" id="target_note_LCL040_168_2"><sup>2</sup></a>; qui autem esse poteris nisi te amor ipse ceperit? quod non subducta utilitatis ratione effici solet, sed ipsum a se oritur et sua sponte nascitur. ‘At enim sequor utilitatem.’ Manebit ergo amicitia tam diu quam diu sequetur utilitas, et, si utilitas constituet amicitiam, <span class="br"></span><span class="lineNumber">79</span><span class="br"></span> tollet eadem. Sed quid ages tandem si utilitas ab amicitia, ut fit saepe, defecerit? Relinquesne? quae ista amicitia est? Retinebis? qui convenit? quid enim de amicitia statueris utilitatis causa expetenda vides. ‘Ne in odium veniam si amicum destitero tueri.’ Primum cur ista res digna odio est nisi quod est turpis? Quod si ne quo incommodo afficiare non relinques amicum, tamen, ne sine fructu alligatus sis, ut moriatur optabis. Quid si non modo utilitatem tibi nullam afferet, sed iacturae


</p></section><notes><section class="footnotes"><ul><li class="note" id="note_LCL040_168_1"><a class="footnoteCrossrefLink" href="#target_note_LCL040_168_1" title="Click to highlight in text"><sup class="lineRef">1</sup><span class="italic">redundet</span> Mdv.; MSS. <span class="italic">redeunt et, redeat et, redeat quid.</span></a></li><script type="text/javascript">document.getElementById('note_LCL040_168_1').style.display = "none";</script><li class="note" id="note_LCL040_168_2"><a class="footnoteCrossrefLink" href="#target_note_LCL040_168_2" title="Click to highlight in text"><sup class="lineRef">2</sup>For the suspicious words <span class="italic">esse enim, nisi eris, non potes,</span> which make the following sentence tautological, Graser conjectures <span class="italic">esse enim, nisi videris, non prodest.</span> “‘It pays me (you say) to be a disinterested friend.’ No, to seem so perhaps: it doesn’t pay to be so without seeming so. But how can you be so unless, etc.…”</a></li><script type="text/javascript">document.getElementById('note_LCL040_168_2').style.display = "none";</script></ul></section></notes></section>