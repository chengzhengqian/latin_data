<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
princeps in ea familia consulatus, cum se devoverat et equo admisso in mediam aciem Latinorum irruebat, aliquid de voluptatibus suis cogitabat? ubi ut eam caperet aut quando? cum sciret confestim esse moriendum, eamque mortem ardentiore studio peteret quam Epicurus voluptatem petendam putat. Quod quidem eius factum nisi esset iure laudatum, non esset imitatus quarto consulatu suo filius, neque porro ex eo natus cum Pyrrho bellum gerens consul cecidisset in proelio seque e continenti genere tertiam <span class="br"></span><span class="lineNumber">62</span><span class="br"></span> victimam rei publicae praebuisset. Contineo me ab exemplis. Graecis hoc modicum est, Leonidas, Epaminondas, tres aliqui aut quattuor: ego si nostros colligere coepero, perficiam illud quidem ut se virtuti tradat constringendam voluptas, sed dies me deficiet, et, ut A. Varius, qui est habitus iudex durior, dicere consessori solebat, cum datis testibus alii tamen citarentur: ‘Aut hoc testium satis est aut nescio quid satis sit,’ sic a me satis datum est testium. Quid enim? te ipsum, dignissimum maioribus tuis, voluptasne induxit ut adulescentulus eriperes P. Sullae consulatum? Quem cum ad patrem tuum rettulisses, fortissimum virum, qualis ille vel consul vel civis cum semper, tum post consulatum fuit! Quo quidem auctore nos ipsi ea gessimus ut omnibus potius quam ipsis nobis consuluerimus.</p>
<span class="br"></span><span class="lineNumber">63</span><span class="br"></span><p>“At quam pulchre dicere videbare, cum ex altera
<span class="br"></span><span class="lineNumber"></span><span class="br"></span>
</p></section><notes></notes></section>