<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
“Si una virtus, unum istud quod honestum appellas, rectum, laudabile, decorum (erit enim notius quale sit pluribus notatum vocabulis idem declarantibus), id igitur, inquam, si solum est bonum, quid habebis praeterea quod sequare? aut, si nihil malum nisi quod turpe, inhonestum, indecorum, pravum, flagitiosum, foedum (ut hoc quoque pluribus nominibus insigne faciamus), quid praeterea dices esse fugiendum?” “Non ignoranti tibi,” inquit, “quid sim dicturus, sed aliquid, ut ego suspicor, ex mea brevi responsione arripere cupienti non respondebo ad singula; explicabo potius, quoniam otiosi sumus, nisi alienum putas, totam Zenonis Stoicorumque sententiam.” “Minime id quidem,” inquam, “alienum, multumque ad ea quae quaerimus explicatio tua <span class="br"></span><span class="lineNumber">15</span><span class="br"></span> ista profecerit.” “Experiamur igitur,” inquit; “etsi habet haec Stoicorum ratio difficilius quiddam et obscurius. Nam cum in Graeco sermone haec ipsa quondam rerum nomina novarum …<a class="footnoteLink" href="#note_LCL040_230_1" id="target_note_LCL040_230_1"><sup>1</sup></a> non videbantur, quae nunc consuetudo diuturna trivit; quid censes in Latino fore?” “Facillimum id quidem est,” inquam. “Si enim Zenoni licuit, cum rem aliquam invenisset inusitatam, inauditum quoque ei rei nomen imponere, cur non liceat Catoni? Nec tamen exprimi verbum e verbo necesse erit, ut interpretes indiserti solent, cum sit verbum quod idem declaret magis usitatum; equidem soleo etiam, quod uno Graeci, si aliter non possum, idem pluribus

</p></section><notes><section class="footnotes"><ul><li class="note" id="note_LCL040_230_1"><a class="footnoteCrossrefLink" href="#target_note_LCL040_230_1" title="Click to highlight in text"><sup class="lineRef">1</sup>Mdv. marks lacuna, and conjectures <span class="italic">novarum nova erant ferenda non videbantur.</span></a></li><script type="text/javascript">document.getElementById('note_LCL040_230_1').style.display = "none";</script></ul></section></notes></section>