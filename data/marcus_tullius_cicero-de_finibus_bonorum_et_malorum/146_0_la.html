<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">72</span><span class="br"></span><p>“Ad easque virtutes de quibus disputatum est dialecticam etiam adiungunt et physicam easque ambas virtutum nomine appellant, alteram quod habeat rationem ne cui falso assentiamur neve umquam captiosa probabilitate fallamur, eaque quae de bonis et malis didicerimus ut tenere tuerique possimus; nam sine hac arte quemvis arbitrantur a vero abduci fallique posse. Recte igitur, si omnibus in rebus temeritas ignoratioque vitiosa est, ars ea quae tollit haec virtus nominata est.</p>
<span class="br"></span><span class="lineNumber">73</span><span class="br"></span><p>XXII. “Physicae quoque non sine causa tributus idem est honos, propterea quod qui convenienter naturae victurus sit ei proficiscendum est ab omni mundo atque ab eius procurationem. Nec vero potest quisquam de bonis et malis vere iudicare nisi omni cognita ratione naturae et vitae etiam deorum, et utrum conveniat necne natura hominis cum universa. Quaeque sunt vetera praecepta sapientium, qui iubent ‘tempori parere’ et ‘sequi deum’ et ‘se noscere,’ et ‘nihil nimis,’ haec sine physicis quam vim habeant (et habent maximam) videre nemo potest. Atque etiam ad iustitiam colendam, ad tuendas amicitias et reliquas caritates quid natura valeat haec una cognitio potest tradere; nec vero pietas adversus deos nec quanta iis gratia debeatur sine explicatione naturae intellegi potest.</p>
<span class="br"></span><span class="lineNumber">74</span><span class="br"></span><p>“Sed iam sentio me esse longius provectum quam
</p></section><notes></notes></section>