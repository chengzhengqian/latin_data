<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
<span class="br"></span><span class="lineNumber">17</span><span class="br"></span> debet principium ductum esse a se diligendo. In principiis autem naturalibus plerique Stoici non putant voluptatem esse ponendam; quibus ego vehementer assentior, ne, si voluptatem natura posuisse in iis rebus videatur quae primae appetuntur, multa turpia sequantur. Satis esse autem argumenti videtur quamobrem illa quae prima sunt ascita natura diligamus, quod est nemo quin, cum utrumvis liceat, aptas malit et integras omnes partes corporis quam eodem usu imminutas aut detortas habere.</p>
<p>“Rerum autem cognitiones (quas vel comprehensiones vel perceptiones vel, si haec verba aut minus placent aut minus intelleguntur, καταλήψεις appellemus licet), eas igitur ipsas propter se asciscendas arbitramur, quod habeant quiddam in se quasi complexum et continens veritatem. Id autem in parvis intellegi potest, quos delectari videamus, etiamsi eorum nihil <span class="br"></span><span class="lineNumber">18</span><span class="br"></span> intersit, si quid ratione per se ipsi invenerint. Artes etiam ipsas propter se assumendas putamus, cum quia sit in iis aliquid dignum assumptione, tum quod constent ex cognitionibus et contineant quiddam in se ratione constitutum et via. A falsa autem assensione magis nos alienatos esse quam a ceteris rebus quae sint contra naturam, arbitrantur.</p>
<p>“(Iam membrorum, id est, partium corporis alia videntur propter eorum usum a natura esse donata, ut manus, crura, pedes, ut ea quae sunt intus in corpore, quorum utilitas quanta sit a medicis etiam
<span class="br"></span><span class="lineNumber"></span><span class="br"></span>
</p></section><notes></notes></section>