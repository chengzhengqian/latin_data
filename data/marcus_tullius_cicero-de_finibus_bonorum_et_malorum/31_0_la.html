<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">58</span><span class="br"></span><p>Neque enim civitas in seditione beata esse potest nec in discordia dominorum domus; quo minus animus a se ipse dissidens secumque discordans gustare partem ullam liquidae voluptatis et liberae potest. Atqui pugnantibus et contrariis studiis consiliisque semper utens nihil quieti videre, nihil tranquilli potest. <span class="br"></span><span class="lineNumber">59</span><span class="br"></span> Quod si corporis gravioribus morbis vitae iucunditas impeditur, quanto magis animi morbis impediri necesse est! Animi autem morbi sunt cupiditates immensae et inanes divitiarum, gloriae, dominationis, libidinosarum etiam voluptatum. Accedunt aegritudines, molestiae, maerores, qui exedunt animos conficiuntque curis hominum non intellegentium nihil dolendum esse animo quod sit a dolore corporis praesenti futurove seiunctum. Nec vero quisquam stultus non horum morborum aliquo laborat; nemo igitur <span class="br"></span><span class="lineNumber">60</span><span class="br"></span> stultus<a class="footnoteLink" href="#note_LCL040_62_1" id="target_note_LCL040_62_1"><sup>1</sup></a> non miser. Accedit etiam mors, quae quasi saxum Tantalo semper impendet; tum superstitio, qua qui est imbutus quietus esse numquam potest. Praeterea bona praeterita non meminerunt, praesentibus non fruuntur; futura modo exspectant, quae quia certa esse non possunt, conficiuntur et angore et metu; maximeque cruciantur cum sero sentiunt frustra se aut pecuniae studuisse aut imperiis aut opibus aut gloriae. Nullas enim consequuntur voluptates quarum potiendi spe inflammati multos <span class="br"></span><span class="lineNumber">61</span><span class="br"></span> labores magnosque susceperant. Ecce autem alii minuti et angusti, aut omnia semper desperantes, aut malevoli,

</p></section><notes><section class="footnotes"><ul><li class="note" id="note_LCL040_62_1"><a class="footnoteCrossrefLink" href="#target_note_LCL040_62_1" title="Click to highlight in text"><sup class="lineRef">1</sup><span class="italic">stultus</span> Baiter, MÃ¼ller; <span class="italic">est</span> Mdv. with MSS.</a></li><script type="text/javascript">document.getElementById('note_LCL040_62_1').style.display = "none";</script></ul></section></notes></section>