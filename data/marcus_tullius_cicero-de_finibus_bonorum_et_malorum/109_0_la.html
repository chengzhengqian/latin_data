<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
eam versuti in disserendo sunt nec qui <span class="br"></span><span class="lineNumber">3</span><span class="br"></span> contra dicunt causam difficilem repellunt. Ipse etiam dicit Epicurus ne argumentandum quidem esse de voluptate, quod sit positum iudicium eius in sensibus, ut commoneri nos satis sit, nihil attineat doceri. Quare illa nobis simplex fuit in utramque partem disputatio. Nec enim in Torquati sermone quidquam implicatum aut tortuosum fuit, nostraque, ut mihi videtur, dilucida oratio. Stoicorum autem non ignoras quam sit subtile vel spinosum potius disserendi genus, idque cum Graecis, tum magis nobis quibus etiam verba parienda sunt imponendaque nova rebus novis nomina. Quod quidem nemo mediocriter doctus mirabitur, cogitans in omni arte cuius usus vulgaris communisque non sit multam novitatem nominum esse cum constituantur earum rerum vocabula quae in quaque arte versentur. <span class="br"></span><span class="lineNumber">4</span><span class="br"></span> Itaque et dialectici et physici verbis utuntur iis quae ipsi Graeciae nota non sint,<a class="footnoteLink" href="#note_LCL040_218_1" id="target_note_LCL040_218_1"><sup>1</sup></a> geometrae vero et musici, grammatici etiam, more quodam loquuntur suo; ipsae rhetorum artes, quae sunt totae forenses atque populares, verbis tamen in docendo quasi privatis utuntur ac suis.</p>
<p>II. Atque ut omittam has artes elegantes et ingenuas, ne opifices quidem tueri sua artificia possent nisi vocabulis uterentur nobis incognitis, usitatis sibi. Quin etiam agri cultura, quae abhorret ab omni politiore elegantia, tamen eas res in quibus versatur

</p></section><notes><section class="footnotes"><ul><li class="note" id="note_LCL040_218_1"><a class="footnoteCrossrefLink" href="#target_note_LCL040_218_1" title="Click to highlight in text"><sup class="lineRef">1</sup><span class="italic">sint</span> Mdv.; <span class="italic">sunt</span> MSS.</a></li><script type="text/javascript">document.getElementById('note_LCL040_218_1').style.display = "none";</script></ul></section></notes></section>