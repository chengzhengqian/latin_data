<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
nostra sponte moveamur. Atque ut a corpore ordiar, videsne ut si quae in membris prava aut debilitata aut imminuta sint occultent homines? ut etiam contendant et elaborent, si efficere possint, ut aut non appareat corporis vitium aut quam minimum appareat, multosque etiam dolores curationis causa perferant ut, si ipse usus membrorum non modo non maior verum etiam minor futurus sit, eorum tamen species ad naturam revertatur? Etenim cum omnes natura totos se expetendos putent, nec id ob aliam rem sed propter ipsos, necesse est eius etiam partes propter se expeti quod universum propter se expetatur.<span class="br"></span><span class="lineNumber">47</span><span class="br"></span> Quid? in motu et in statu corporis nihil inest quod animadvertendum esse ipsa natura iudicet? quemadmodum quis ambulet, sedeat, qui ductus oris, qui vultus in quoque sit, nihilne est in his rebus quod dignum libero aut indignum esse ducamus? Nonne odio multos dignos putamus qui quodam motu aut statu videntur naturae legem et modum contempsisse? Et quoniam haec deducuntur de corpore, quid est cur non recte pulchritudo etiam ipsa propter se expetenda ducatur? Nam si pravitatem imminutionemque corporis propter se fugiendam putamus, cur non etiam, ac fortasse magis, propter se formae dignitatem sequamur? Et si turpitudinem fugimus in statu et motu corporis, quid est cur pulchritudinem non sequamur? Atque etiam valetudinem, vires, vacuitatem doloris non propter utilitatem solum sed etiam ipsas propter se expetemus.
</p></section><notes></notes></section>