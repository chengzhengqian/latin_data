<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
subiecta sit vocibus, non intellegere interdum quid sonet haec vox voluptatis, id est quae res huic voci subiciatur.”</p>
<p>III. Tum ille ridens: “Hoc vero,” inquit, “optimum, ut is qui finem rerum expetendarum voluptatem esse dicat, id extremum, id ultimum bonorum, id ipsum quid et quale sit nesciat!” “Atqui” inquam, “aut Epicurus quid sit voluptas aut omnes mortales qui ubique sunt nesciunt.” “Quonam,” inquit, “modo?” “Quia voluptatem hanc esse sentiunt omnes quam sensus accipiens movetur et iucunditate <span class="br"></span><span class="lineNumber">7</span><span class="br"></span> quadam perfunditur.” “Quid ergo? istam voluptatem” inquit, “Epicurus ignorat?” “Non semper,” inquam; “nam interdum nimis etiam novit, quippe qui testificetur ne intellegere quidem se posse ubi sit aut quod sit ullum bonum praeter illud quod cibo et potione et aurium delectatione et obscena voluptate capiatur. An haec ab eo non dicuntur?” “Quasi vero me pudeat,” inquit, “istorum aut non possim quemadmodum ea dicantur ostendere!” “Ego vero non dubito,” inquam, “quin facile possis, nec est quod te pudeat sapienti assentiri qui se unus, quod sciam, sapientem profiteri sit ausus. Nam Metrodorum non puto ipsum professum, sed, cum appellaretur ab Epicuro, repudiare tantum beneficium
</p></section><notes></notes></section>