<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">4</span><span class="br"></span><p>II. Hic ego: “Pomponius quidem,” inquam, “noster iocari videtur, et fortasse suo iure; ita enim se Athenis collocavit ut sit paene unus ex Atticis, ut id etiam cognomen videatur habiturus; ego autem tibi, Piso, assentior, usu hoc venire ut acrius aliquanto et attentius de claris viris locorum admonitu cogitemus. Scis enim me quodam tempore Metapontum venisse tecum neque ad hospitem ante devertisse quam Pythagorae ipsum illum locum ubi vitam ediderat sedemque viderim. Hoc autem tempore, etsi multa in omni parte Athenarum sunt in ipsis locis indicia summorum virorum, tamen ego illa moveor exhedra; modo enim fuit Carneadis; quem videre videor (est enim nota imago), a sedeque ipsa tanta ingeni magnitudine orbata desiderari illam vocem puto.”</p>
<span class="br"></span><span class="lineNumber">5</span><span class="br"></span><p>Tum Piso: “Quoniam igitur aliquid omnes, quid Lucius noster?” inquit; “an eum locum libenter invisit ubi Demosthenes et Aeschines inter se decertare soliti sunt? Suo enim quisque<a class="footnoteLink" href="#note_LCL040_394_1" id="target_note_LCL040_394_1"><sup>1</sup></a> studio maxime ducitur.”</p>
<p>Et ille, cum erubuisset, “Noli,” inquit, “ex me quaerere, qui in Phalericum etiam descenderim, quo in loco ad fluctum aiunt declamare solitum Demosthenem ut fremitum assuesceret voce vincere. Modo etiam paulum ad dexteram de via declinavi ut ad Pericli sepulcrum accederem. Quamquam id quidem

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL040_394_1"><a class="footnoteCrossrefLink" href="#target_note_LCL040_394_1" title="Click to highlight in text"><sup class="lineRef">1</sup><span class="italic">quisque</span> Mdv. with inf. MSS.; <span class="italic">unus quisque</span> B, E.</a></li><script type="text/javascript">document.getElementById('note_LCL040_394_1').style.display = "none";</script></ul></section></notes></section>