<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
</section>
<section class="div2">
<h2><span class="ac">M. Tullii Ciceronis</span></h2>
<h2><span class="ac">De Finibus Bonorum Et Malorum</span></h2>
<h2><span class="ac">Liber Quintus</span></h2>
<span class="br"></span><span class="lineNumber">1</span><span class="br"></span><p>I. Cum audissem Antiochum, Brute, ut solebam,<a class="footnoteLink" href="#note_LCL040_390_1" id="target_note_LCL040_390_1"><sup>1</sup></a> cum M. Pisone in eo gymnasio quod Ptolemaeum vocatur, unaque nobiscum Q. frater et T. Pomponius Luciusque Cicero, frater noster cognatione patruelis, amore germanus, constituimus inter nos ut ambulationem postmeridianam conficeremus in Academia, maxime quod is locus ab omni turba id temporis vacuus esset. Itaque ad tempus ad Pisonem omnes. Inde vario sermone sex illa a Dipylo stadia confecimus. Cum autem venissemus in Academiae non sine causa nobilitata spatia, solitudo erat ea quam volueramus. <span class="br"></span><span class="lineNumber">2</span><span class="br"></span> Tum Piso: “Naturane nobis hoc,” inquit, “datum dicam an errore quodam, ut, cum ea loca videamus in quibus memoria dignos viros acceperimus multum esse versatos, magis moveamur quam si quando eorum ipsorum aut facta audiamus aut scriptum aliquod legamus? Velut ego nunc moveor. Venit enim mihi Platonis in mentem, quem accepimus primum hic disputare solitum; cuius etiam illi propinqui hortuli non memoriam solum mihi afferunt sed ipsum videntur in conspectu meo ponere. Hic Speusippus, hic Xenocrates, hic eius auditor Polemo;

</p></section><notes><section class="footnotes"><ul><li class="note" id="note_LCL040_390_1"><a class="footnoteCrossrefLink" href="#target_note_LCL040_390_1" title="Click to highlight in text"><sup class="lineRef">1</sup><span class="italic">solebam</span> Mdv.; <span class="italic">solebat</span> MSS.</a></li><script type="text/javascript">document.getElementById('note_LCL040_390_1').style.display = "none";</script></ul></section></notes></section>