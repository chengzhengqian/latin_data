<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
aut ad non dolendum aut ad prima illa secundum naturam obtinenda.</p>
<span class="br"></span><span class="lineNumber">20</span><span class="br"></span><p>“Expositis iam igitur sex de summo bono sententiis, trium proximarum hi principes: voluptatis Aristippus, non dolendi Hieronymus, fruendi rebus iis quas primas secundum naturam esse diximus Carneades non ille quidem auctor sed defensor disserendi causa fuit. Superiores tres erant quae esse possent; quarum est una sola defensa eaque vehementer. Nam voluptatis causa facere omnia cum, etiamsi nihil consequamur, tamen ipsum illud consilium ita faciendi per se expetendum et honestum et solum bonum sit, nemo dixit. Ne vitationem quidem doloris ipsam per se quisquam in rebus expetendis putavit nisi etiam evitare posset. At vero facere omnia ut adipiscamur quae secundum naturam sunt etiamsi ea non assequamur, id esse et honestum et solum per se expetendum et solum bonum Stoici dicunt.</p>
<span class="br"></span><span class="lineNumber">21</span><span class="br"></span><p>VIII. “Sex igitur hae sunt simplices de summa bonorum malorumque sententiae, duae sine patrono, quattuor defensae. Iunctae autem et duplices expositiones summi boni tres omnino fuerunt, nec vero plures, si penitus rerum naturam videas, esse potuerunt. Nam aut voluptas adiungi potest ad honestatem, ut Calliphonti Dinomachoque placuit, aut doloris vacuitas, ut Diodoro, aut prima naturae, ut antiquis, quos eosdem Academicos et Peripateticos nominamus.</p>
<span class="br"></span><span class="lineNumber"></span><span class="br"></span>
</section><notes></notes></section>