<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
summo malo est, is tum cum in eo est non est beatus; sapiens autem semper beatus est et est aliquando in dolore; non est igitur summum malum dolor. Iam illud quale tandem est, bona praeterita non effluere sapienti, mala meminisse non oportere? Primum in nostrane est potestate quid meminerimus? Themistocles quidem, cum ei Simonides an quis alius artem memoriae polliceretur, ‘Oblivionis,’ inquit, ‘mallem; nam memini etiam quae nolo, oblivisci non possum <span class="br"></span><span class="lineNumber">105</span><span class="br"></span> quae volo.’ Magno hic ingenio; sed res se tamen sic habet ut nimis imperiosi philosophi sit vetare meminisse. Vide ne ista sint Manliana vestra aut maiora etiam, si imperes quod facere non possim. Quid si etiam iucunda memoria est praeteritorum malorum? ut proverbia nonnulla veriora sint quam vestra dogmata. Vulgo enim dicitur: ‘Iucundi acti labores’; nec male Euripides (concludam, si potero, Latine; Graecum enim hunc versum nostis omnes):</p>
<blockquote><p><span class="line">Suavis laborum est praeteritorum memoria.</span><span class="linebreak"></span></p></blockquote>
<p class="noindent">Sed ad bona praeterita redeamus. Quae si a vobis talia dicerentur qualibus C. Marius uti poterat, ut expulsus, egens, in palude demersus tropaeorum recordatione levaret dolorem suum, audirem et plane probarem. Nec enim absolvi beata vita sapientis
<span class="br"></span><span class="lineNumber"></span><span class="br"></span>
</p></section><notes></notes></section>