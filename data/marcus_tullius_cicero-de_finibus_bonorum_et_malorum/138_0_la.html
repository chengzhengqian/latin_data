<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
liberis consultum velimus etiamsi postumi futuri sint propter ipsos, sic futurae post mortem famae tamen esse propter rem etiam detracto usu consulendum. <span class="br"></span><span class="lineNumber">58</span><span class="br"></span> “Sed cum quod honestum sit id solum bonum esse dicamus, consentaneum tamen est fungi officio cum id officium nec in bonis ponamus nec in malis. Est enim aliquid in his rebus probabile, et quidem ita ut eius ratio reddi possit; ergo ut etiam probabiliter acti ratio reddi possit; est autem officium quod ita factum est ut eius facti probabilis ratio reddi possit; ex quo intellegitur officium medium quiddam esse quod neque in bonis ponatur neque in contrariis. Quoniamque in iis rebus quae neque in virtutibus sunt neque in vitiis, est tamen quiddam quod usui possit esse, tollendum id non est. Est autem eius generis actio quoque quaedam, et quidem talis ut ratio postulet agere aliquid et facere eorum; quod autem ratione actum est id officium appellamus; est igitur officium eius generis quod nec in bonis ponatur nec in contrariis.</p>
<span class="br"></span><span class="lineNumber">59</span><span class="br"></span><p>XVIII. “Atque perspicuum etiam illud est, in istis rebus mediis aliquid agere sapientem. Iudicat igitur cum agit officium illud esse. Quod quoniam numquam fallitur in iudicando, erit in mediis rebus
</p></section><notes></notes></section>