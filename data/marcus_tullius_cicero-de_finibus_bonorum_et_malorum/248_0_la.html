<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
in maximis lucris paulum aliquid damni contraxerit. An hoc usquequaque, aliter in vita? et non ex maxima parte de tota iudicabis? an dubium est quin virtus ita maximam partem obtineat in rebus humanis ut reliquas obruat? Audebo igitur cetera quae secundum naturam sint bona appellare nec fraudare suo vetere nomine potius quam aliquod<a class="footnoteLink" href="#note_LCL040_496_1" id="target_note_LCL040_496_1"><sup>1</sup></a> novum exquirere; virtutis autem amplitudinem quasi in altera <span class="br"></span><span class="lineNumber">92</span><span class="br"></span> librae lance ponere. Terram, mihi crede, ea lanx et maria deprimet. Semper enim ex eo quod maximas partes continet latissimeque funditur tota res appellatur. Dicimus aliquem hilare vivere; ergo si semel tristior effectus est hilara vita amissa est? At hoc in eo M. Crasso, quem semel ait in vita risisse Lucilius, non contigit, ut ea re minus ἀγέλατος, ut ait idem, vocaretur. Polycratem Samium felicem appellabant. Nihil acciderat ei quod nollet nisi quod anulum quo delectabatur in mari abiecerat. Ergo infelix una molestia, felix rursus cum is ipse anulus in praecordiis piscis inventus est? Ille vero si insipiens (quod certe, quoniam tyrannus), numquam beatus; si sapiens, ne tum quidem miser cum ab Oroete praetore Darei in crucem actus est. ‘At multis malis affectus.’ Quis negat? sed ea mala virtutis magnitudine obruebantur.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL040_496_1"><a class="footnoteCrossrefLink" href="#target_note_LCL040_496_1" title="Click to highlight in text"><sup class="lineRef">1</sup><span class="italic">potius quam aliquod</span> Lambinus, Müller; <span class="italic">quam aliquia</span> (<span class="italic">aliquam</span> B, E) <span class="italic">potius</span> MSS., Mdv. with mark of corruption, suggesting <span class="italic">reque aliquid potius.</span></a></li><script type="text/javascript">document.getElementById('note_LCL040_496_1').style.display = "none";</script></ul></section></notes></section>