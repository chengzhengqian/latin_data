<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
facere sapientes ut, quemadmodum sint in se ipsos animati, eodem modo sint erga amicos; id et fieri posse et saepe esse factum et ad voluptates percipiendas maxime pertinere. Hoc foedus facere si potuerunt, faciant etiam illud, ut aequitatem, modestiam, virtutes omnes per se ipsas gratis diligant. An vero si fructibus et emolumentis et utilitatibus amicitias colemus, si nulla caritas erit quae faciat amicitiam ipsam sua sponte, vi sua, ex se et propter se expetendam, dubium est quin fundos et insulas <span class="br"></span><span class="lineNumber">84</span><span class="br"></span> amicis anteponamus? Licet hic rursus ea commemores quae optimis verbis ab Epicuro de laude amicitiae dicta sunt. Non quaero quid dicat, sed quid convenienter possit rationi et sententiae suae dicere. ‘Utilitatis causa amicitia est quaesita.’ Num igitur utiliorem tibi hunc Triarium putas esse posse quam si tua sint Puteolis granaria? Collige omnia quae soletis: ‘Praesidium amicorum.’ Satis est tibi in te, satis in legibus, satis in mediocribus amicitiis praesidi; iam contemni non poteris, odium autem et invidiam facile vitabis, ad eas enim res ab Epicuro praecepta dantur. Et tamen tantis vectigalibus ad liberalitatem utens, etiam sine hac Pyladea amicitia multorum te benevolentia praeclare tuebere et <span class="br"></span><span class="lineNumber">85</span><span class="br"></span> munies. At quicum ioca seria, ut dicitur, quicum arcana, quicum occulta omnia? Tecum optime, deinde etiam cum mediocri amico. Sed fac ista esse
</p></section><notes></notes></section>