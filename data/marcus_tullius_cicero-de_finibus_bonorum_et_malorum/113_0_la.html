<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">10</span><span class="br"></span><p>III. Tum ille: “Tu autem cum ipse tantum librorum habeas, quos hic tandem requiris?” “Commentarios quosdam,” inquam, “Aristotelios, quos hic sciebam esse, veni ut auferrem, quos legerem dum essem otiosus; quod quidem nobis non saepe contingit.” “Quam vellem,” inquit, “te ad Stoicos inclinavisses! Erat enim, si cuiusquam, certe tuum nihil praeter virtutem in bonis ducere.” “Vide ne magis, inquam, tuum fuerit, cum re idem tibi quod mihi videretur, non nova te rebus nomina imponere. Ratio enim nostra consentit, pugnat oratio.” “Minime vero,” inquit ille, “consentit. Quidquid enim praeter id quod honestum sit expetendum esse dixeris in bonisque numeraveris, et honestum ipsum, quasi virtutis lumen, exstinxeris et virtutem penitus <span class="br"></span><span class="lineNumber">11</span><span class="br"></span> everteris.” “Dicuntur ista, Cato, magnifice,” inquam; “sed videsne verborum gloriam tibi cum Pyrrhone et cum Aristone, qui omnia exaequant, esse communem? de quibus cupio scire quid sentias.” “Egone quaeris,” inquit, “quid sentiam? quos bonos viros, fortes, iustos, moderatos aut audivimus in re publica fuisse aut ipsi vidimus, qui sine ulla doctrina, naturam ipsam secuti, multa laudabilia fecerunt, eos melius a natura institutos fuisse quam institui potuissent a philosophia, si ullam aliam probavissent praeter eam quae nihil aliud in bonis haberet nisi honestum, nihil nisi turpe in malis; ceterae philosophorum disciplinae,
<span class="br"></span><span class="lineNumber"></span><span class="br"></span>
</p></section><notes></notes></section>