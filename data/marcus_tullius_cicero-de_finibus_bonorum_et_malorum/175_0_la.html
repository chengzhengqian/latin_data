<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
honestum sit numeretur, idem dicetur ab illis quos modo nominavi. Mihi autem aequius videbatur Zenonem cum Polemone disceptantem, a quo quae essent principia naturae acceperat, a communibus initiis progredientem videre ubi primum insisteret et unde causa controversiae nasceretur, non, stantem cum iis qui ne dicerent quidem sua summa bona esse a natura profecta, uti iisdem argumentis quibus illi uterentur iisdemque sententiis.</p>
<span class="br"></span><span class="lineNumber">46</span><span class="br"></span><p>XVII. â€œMinime vero illud probo quod, cum docuistis ut vobis videmini solum bonum esse quod honestum sit, tum rursum dicitis initia proponi necesse esse apta et accommodata naturae quorum ex selectione virtus possit existere. Non enim in selectione virtus ponenda erat, ut id ipsum quod erat bonorum ultimum aliud aliquid acquireret. Nam omnia quae sumenda quaeque legenda aut optanda sunt inesse debent in summa bonorum, ut is qui eam adeptus sit nihil praeterea desideret. Videsne ut quibus summa est in voluptate perspicuum sit quid iis faciendum sit aut non faciendum? ut nemo dubitet eorum omnia officia quo spectare, quid sequi, quid fugere debeant? Sit hoc ultimum bonorum quod nunc a me defenditur; apparet statim quae sint officia, quae actiones. Vobis autem, quibus nihil
</p></section><notes></notes></section>