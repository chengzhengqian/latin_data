<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
rei familiaris erunt faciundae, labores suscipiendi, adeundum vitae periculum? ne tum quidem te respicies et cogitabis sibi quemque natum esse et suis voluptatibus? Vadem te ad mortem tyranno dabis pro amico, ut Pythagoreus ille Siculo fecit tyranno, aut Pylades cum sis, dices te esse Oresten ut moriare pro amico, aut si esses Orestes, Pyladem refelleres, te indicares, et si id non probares, quo minus ambo una necaremini non precarere?</p>
<span class="br"></span><span class="lineNumber">80</span><span class="br"></span><p>XXV. “Faceres tu quidem, Torquate, haec omnia; nihil enim arbitror magna laude dignum esse quod te praetermissurum credam aut mortis aut doloris metu. Non quaeritur autem quid naturae tuae consentaneum sit, sed quid disciplinae. Ratio ista quam defendis, praecepta quae didicisti, quae probas, funditus evertunt amicitiam, quamvis eam Epicurus, ut facit, in caelum efferat laudibus. ‘At coluit ipse amicitias.’ Quis, quaeso, illum negat et bonum virum et comem et humanum fuisse? De ingenio eius in his disputationibus, non de moribus quaeritur. Sit ista in Graecorum levitate perversitas, qui maledictis insectantur eos a quibus de veritate dissentiunt. Sed quamvis comis in amicis tuendis fuerit, tamen, si haec vera sunt (nihil enim affirmo), non <span class="br"></span><span class="lineNumber">81</span><span class="br"></span> satis acutus fuit. ‘At multis se probavit.’ Et quidem iure fortasse; sed tamen non gravissimum est testimonium multitudinis. In omni enim arte vel
<span class="br"></span><span class="lineNumber"></span><span class="br"></span>
</p></section><notes></notes></section>