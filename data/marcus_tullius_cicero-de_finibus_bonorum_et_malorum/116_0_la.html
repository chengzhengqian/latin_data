<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
verbis exponere. Et tamen puto concedi nobis oportere ut Graeco verbo utamur, si quando minus occurret Latinum, ne hoc ‘ephippiis’ et ‘acratophoris’ potius quam ‘proëgmenis’ et ‘apoproëgmenis’ concedatur. Quamquam haec quidem ‘praeposita’ <span class="br"></span><span class="lineNumber">16</span><span class="br"></span> recte et ‘reiecta’ dicere licebit.” “Bene facis,” inquit, “quod me adiuvas; et istis quidem quae modo dixisti utar potius Latinis; in ceteris subvenies si me haerentem videbis.” “Sedulo,” inquam “faciam. Sed fortuna fortes; quare conare, quaeso. Quid enim possumus hoc agere divinius?”</p>
<p>V. “Placet his,” inquit, “quorum ratio mihi probatur, simul atque natum sit animal (hinc enim est ordiendum), ipsum sibi conciliari et commendari ad se conservandum et ad suum statum eaque quae conservantia sunt eius status diligenda, alienari autem ab interitu iisque rebus quae interitum videantur afferre. Id ita esse sic probant, quod ante quam voluptas aut dolor attigerit, salutaria appetant parvi aspernenturque contraria, quod non fieret nisi statum suum diligerent, interitum timerent. Fieri autem non posset ut appeterent aliquid nisi sensum haberent sui eoque se diligerent. Ex quo intellegi
</p></section><notes></notes></section>