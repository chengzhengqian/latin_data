<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">90</span><span class="br"></span><p>XXX. “Sed venio ad inconstantiae crimen, ne saepius dicas me aberrare; quam tu ponis in verbis, ego positam in re putabam. Si satis erit hoc perceptum, in quo adiutores Stoicos optimos habemus, tantam vim esse virtutis ut omnia si ex altera parte ponantur ne appareant quidem, cum omnia quae illi commoda certe dicunt esse et sumenda et eligenda et praeposita (quae ita definiunt ut satis magno aestimanda sint), haec igitur cum ego tot nominibus a Stoicis appellata, partim novis et commenticiis ut ista ‘producta’ et ‘reducta,’ partim idem significantibus (quid enim interest, expetas an eligas? mihi quidem etiam lautius videtur quod eligitur et ad quod delectus adhibetur), sed, cum ego ista omnia bona dixero, tantum refert quam magna dicam; cum expetenda, quam valde. Sin autem nec expetenda ego magis quam tu eligenda, nec illa pluris aestimanda ego qui bona, quam tu qui producta appellas, omnia ista necesse est obscurari nec apparere et in <span class="br"></span><span class="lineNumber">91</span><span class="br"></span> virtutis tamquam in solis radios incurrere. At enim qua in vita est aliquid mali, ea beata esse non potest. Ne seges quidem igitur spicis uberibus et crebris si avenam uspiam videris, nec mercatura quaestuosa si
</p></section><notes></notes></section>