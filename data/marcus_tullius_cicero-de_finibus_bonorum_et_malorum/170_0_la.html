<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
afferunt ut summum bonum in eo genere ponant quod sit extra nostram potestatem, tamquam de inanimo aliquo<a class="footnoteLink" href="#note_LCL040_340_1" id="target_note_LCL040_340_1"><sup>1</sup></a> loquantur, alii contra, quasi corpus nullum sit hominis, ita praeter animum nihil curant, cum praesertim ipse quoque animus non inane nescio quid sit (neque enim id possum intellegere) sed in quodam genere corporis, ut ne is quidem virtute una contentus sit sed appetat vacuitatem doloris. Quamobrem utrique idem faciunt ut si laevam partem neglegerent, dexteram tuerentur, aut ipsius animi, ut fecit Erillus, cognitionem amplexarentur, actionem relinquerent. Eorum enim omnium, multa praetermittentium dum eligant aliquid quod sequantur, quasi curta sententia; at vero illa perfecta atque plena eorum qui, cum de hominis summo bono quaererent, nullam in eo neque animi neque corporis partem vacuam tutela reliquerunt. <span class="br"></span><span class="lineNumber">37</span><span class="br"></span> Vos autem, Cato, quia virtus, ut omnes fatemur, altissimum locum in homine et maxime excellentem tenet et quod eos qui sapientes sunt absolutos et perfectos putamus, aciem animorum nostrorum virtutis splendore praestringitis. In omni enim animante est summum aliquid atque optimum, ut in equis, in canibus, quibus tamen et dolore vacare opus est et valere; sic igitur in homine perfectio ista in eo potissimum quod est optimum, id est, in virtute laudatur. Itaque mihi non satis videmini considerare quod iter sit naturae quaeque progressio. Non enim, quod facit in frugibus, ut, cum ad spicam perduxerit ab herba, relinquat et pro nihilo habeat herbam, idem facit in homine cum eum ad rationis

</p></section><notes><section class="footnotes"><ul><li class="note" id="note_LCL040_340_1"><a class="footnoteCrossrefLink" href="#target_note_LCL040_340_1" title="Click to highlight in text"><sup class="lineRef">1</sup><span class="italic">de inanimo aliquo</span> Mdv.; <span class="italic">in annali quo</span> E; <span class="italic">in animali quo</span> B; <span class="italic">de inanimali quo</span> inf. MSS.</a></li><script type="text/javascript">document.getElementById('note_LCL040_340_1').style.display = "none";</script></ul></section></notes></section>