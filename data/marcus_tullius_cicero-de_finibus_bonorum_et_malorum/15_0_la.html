<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">

alienum; nam ante Aristippus, et ille melius. Addidisti <span class="br"></span><span class="lineNumber">27</span><span class="br"></span> ad extremum, etiam indoctum fuisse.” “Fieri,” inquam, “Triari, nullo pacto potest ut non dicas quid non probes eius a quo dissentias. Quid enim me prohiberet Epicureum esse, si probarem quae ille diceret? cum praesertim illa perdiscere ludus esset. Quamobrem dissentientium inter se reprehensiones non sunt vituperandae; maledicta, contumeliae, tum iracundae<a class="footnoteLink" href="#note_LCL040_30_1" id="target_note_LCL040_30_1"><sup>1</sup></a> contentiones concertationesque in disputando pertinaces indignae philosophia mihi videri <span class="br"></span><span class="lineNumber">28</span><span class="br"></span>solent.” Tum Torquatus: “Prorsus,” inquit, “assentior; neque enim disputari sine reprehensione, nec cum iracundia aut pertinacia recte disputari potest. Sed ad haec, nisi molestum est, habeo quae velim.” “An me,” inquam, “nisi te audire vellem, censes haec dicturum fuisse?” “Utrum igitur percurri omnem Epicuri disciplinam placet, an de una voluptate quaeri, de qua omne certamen est?” “Tuo vero id quidem,” inquam, “arbitratu.” “Sic faciam igitur,” inquit: “unam rem explicabo eamque maximam; de physicis alias; et quidem tibi et declinationem istam atomorum et magnitudinem solis probabo, et Democriti errata ab Epicuro reprehensa et correcta permulta. Nunc dicam de voluptate, nihil scilicet novi, ea tamen quae te ipsum probaturum esse confidam.” “Certe,”

</p></section><notes><section class="footnotes"><ul><li class="note" id="note_LCL040_30_1"><a class="footnoteCrossrefLink" href="#target_note_LCL040_30_1" title="Click to highlight in text"><sup class="lineRef">1</sup><span class="italic">iracundae</span> Mdv.; <span class="italic">iracundiae</span> MSS.</a></li><script type="text/javascript">document.getElementById('note_LCL040_30_1').style.display = "none";</script></ul></section></notes></section>