<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
malum nobis opinemur. Quod idem licet transferre in voluptatem, ut ea maior sit si nihil tale metuamus. <span class="br"></span><span class="lineNumber">56</span><span class="br"></span> Iam illud quidem perspicuum est, maximam animi aut voluptatem aut molestiam plus aut ad beatam aut ad miseram vitam afferre momenti quam eorum utrumvis si aeque diu sit in corpore. Non placet autem detracta voluptate aegritudinem statim consequi, nisi in voluptatis locum dolor forte successerit; at contra gaudere nosmet omittendis doloribus, etiamsi voluptas ea quae sensum moveat nulla successerit; eoque intellegi potest quanta voluptas sit <span class="br"></span><span class="lineNumber">57</span><span class="br"></span> non dolere. Sed ut iis bonis erigimur quae expectamus, sic laetamur iis quae recordamur. Stulti autem malorum memoria torquentur; sapientes bona praeterita grata recordatione renovata delectant. Est autem situm in nobis ut et adversa quasi perpetua oblivione obruamus et secunda iucunde ac suaviter meminerimus. Sed cum ea quae praeterierunt acri animo et attento intuemur, tum fit ut aegritudo sequatur si illa mala sint, si bona, laetitia.</p>
<p>XVIII. â€œO praeclaram beate vivendi et apertam et simplicem et directam viam! Cum enim certe nihil homini possit melius esse quam vacare omni dolore et molestia perfruique maximis et animi et corporis voluptatibus, videtisne quam nihil praetermittatur quod vitam adiuvet, quo facilius id quod propositum est summum bonum consequamur? Clamat Epicurus, is quem vos nimis voluptatibus esse deditum dicitis, non posse iucunde vivi nisi sapienter, honeste iusteque vivatur nec sapienter, honeste, iuste nisi iucunde.</p>
</section><notes></notes></section>