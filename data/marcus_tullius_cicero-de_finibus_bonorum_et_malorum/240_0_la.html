<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
putavit, vereor ne vera sint. Nam illud vehementer repugnat, eundem beatum esse et multis malis oppressum. Haec quomodo conveniant non sane intellego.” “Utrum igitur tibi,” inquit, “non placet virtutisne esse tantam vim ut ad beate vivendum se ipsa contenta sit, an, si id probas, fieri ita posse negas ut ii qui virtutis compotes sint etiam quibusdam malis affecti beati sint?” “Ego vero volo in virtute vim esse quam maximam; sed quanta sit alias, nunc tantum possitne esse tanta, si quidquam extra virtutem <span class="br"></span><span class="lineNumber">78</span><span class="br"></span> habeatur in bonis.” “Atqui,” inquit, “si Stoicis concedis ut virtus sola si assit vitam efficiat beatam, concedis etiam Peripateticis. Quae enim mala illi non audent appellare, aspera autem et incommoda et reicienda et aliena naturae esse concedunt, ea nos mala dicimus sed exigua et paene minima. Quare si potest esse beatus is qui est in asperis reiciendisque rebus, potest is quoque esse qui est in parvis malis.” Et ego: “Piso, inquam, si est quisquam qui acute in causis videre soleat quae res agatur, is es profecto tu. Quare attende, quaeso. Nam adhuc, meo fortasse vitio, quid ego quaeram non perspicis.” “Istic sum,” inquit, “exspectoque quid ad id quod quaerebam respondeas.”</p>
<span class="br"></span><span class="lineNumber">79</span><span class="br"></span><p>XXVII. “Respondebo me non quaerere,” inquam, “hoc tempore quid virtus efficere possit, sed quid constanter dicatur, quid ipsum a se dissentiat.” “Quo,” inquit, “modo?” “Quia cum a Zenone,”
</p></section><notes></notes></section>