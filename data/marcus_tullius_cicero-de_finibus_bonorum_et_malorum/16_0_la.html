<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
inquam, “pertinax non ero tibique, si mihi probabis <span class="br"></span><span class="lineNumber">29</span><span class="br"></span> ea quae dices, libenter assentiar.” “Probabo,” inquit, “modo ista sis aequitate quam ostendis. Sed uti oratione perpetua malo quam interrogare aut interrogari.” “Ut placet,” inquam. Tum dicere exorsus est.</p>
<p>IX. “Primum igitur,” inquit, “sic agam ut ipsi auctori huius disciplinae placet: constituam quid et quale sit id de quo quaerimus, non quo ignorare vos arbitrer, sed ut ratione et via procedat oratio. Quaerimus igitur quid sit extremum et ultimum bonorum, quod omnium philosophorum sententia tale debet esse ut ad id omnia referri oporteat, ipsum autem nusquam. Hoc Epicurus in voluptate ponit, quod summum bonum esse vult summumque malum dolorem; idque <span class="br"></span><span class="lineNumber">30</span><span class="br"></span> instituit docere sic: Omne animal simul atque natum sit voluptatem appetere eaque gaudere ut summo bono, dolorem aspernari ut summum malum et quantum possit a se repellere; idque facere nondum depravatum, ipsa natura incorrupte atque integre iudicante. Itaque negat opus esse ratione neque disputatione quamobrem voluptas expetenda, fugiendus dolor sit. Sentiri haec<a class="footnoteLink" href="#note_LCL040_32_1" id="target_note_LCL040_32_1"><sup>1</sup></a> putat, ut calere ignem, nivem esse albam, mel dulce, quorum nihil oportere exquisitis rationibus confirmare, tantum satis esse admonere. (Interesse enim inter argumentum conclusionemque rationis et inter mediocrem animadversionem atque admonitionem: altera occulta

</p></section><notes><section class="footnotes"><ul><li class="note" id="note_LCL040_32_1"><a class="footnoteCrossrefLink" href="#target_note_LCL040_32_1" title="Click to highlight in text"><sup class="lineRef">1</sup><span class="italic">haec</span> A; <span class="italic">hoc</span> Mdv. with other MSS</a></li><script type="text/javascript">document.getElementById('note_LCL040_32_1').style.display = "none";</script></ul></section></notes></section>