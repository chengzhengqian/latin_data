<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
vel e virtute vel naturae congruenter vivere) summum bonum sit, et quonam modo aut quo loco corpus subito deserueritis omniaque ea quae secundum naturam cum sint absint a nostra potestate, ipsum denique officium. Quaero igitur quomodo hae tantae commendationes a natura profectae subito a <span class="br"></span><span class="lineNumber">27</span><span class="br"></span> sapientia relictae sint. Quod si non hominis summum bonum quaereremus sed cuiusdam animantis, is autem esset nihil nisi animus (liceat enim fingere aliquid eiusmodi quo verum facilius reperiamus), tamen illi animo non esset hic vester finis. Desideraret enim valetudinem, vacuitatem doloris, appeteret etiam conservationem sui earumque rerum custodiam, finemque sibi constitueret secundum naturam vivere, quod est ut dixi habere ea quae secundum naturam <span class="br"></span><span class="lineNumber">28</span><span class="br"></span> sint vel omnia vel plurima et maxima. Cuiuscumque enim modi animal constitueris, necesse est, etiamsi id sine corpore sit ut fingimus, tamen esse in animo quaedam similia eorum quae sunt in corpore, ut nullo modo nisi ut exposui constitui possit finis bonorum. Chrysippus autem exponens differentias animantium ait alias earum corpore excellere, alias autem animo, nonnullas valere utraque re; deinde disputat quod cuiusque generis animantium statui deceat extremum. Cum autem hominem in eo genere posuisset ut ei tribueret animi excellentiam,
</p></section><notes></notes></section>