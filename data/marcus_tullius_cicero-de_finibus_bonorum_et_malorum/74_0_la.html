<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
improbe feceris nisi monueris ne assidat. Sed impunite tamen; scisse enim te quis coarguere possit? Sed nimis multa. Perspicuum est enim, nisi aequitas, fides, iustitia proficiscantur a natura, et si omnia haec ad utilitatem referantur, virum bonum non posse reperiri, deque his rebus satis multa in nostris de re publica libris sunt dicta a Laelio.</p>
<span class="br"></span><span class="lineNumber">60</span><span class="br"></span><p>XIX. â€œTransfer idem ad modestiam vel temperantiam, quae est moderatio cupiditatum rationi obediens. Satisne ergo pudori consulat si quis sine teste libidini pareat? An est aliquid per se ipsum flagitiosum, etiamsi nulla comitetur infamia? Quid? fortes viri voluptatumne calculis subductis proelium ineunt, sanguinem pro patria profundunt, an quodam animi ardore atque impetu concitati? Utrum tandem censes, Torquate, Imperiosum ilium, si nostra verba audiret, tuamne de se orationem libentius auditurum fuisse an meam, cum ego dicerem nihil eum fecisse sua causa omniaque rei publicae, tu contra nihil nisi sua? Si vero id etiam explanare velles, apertiusque diceres nihil eum fecisse nisi voluptatis causa, quomodo <span class="br"></span><span class="lineNumber">61</span><span class="br"></span> eum tandem laturum fuisse existimas? Esto; fecerit, si ita vis, Torquatus propter suas utilitates (malo enim dicere quam voluptates, in tanto praesertim viro); num etiam eius collega P. Decius,
</p></section><notes></notes></section>