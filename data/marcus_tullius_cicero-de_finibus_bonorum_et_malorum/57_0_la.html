<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
perantia, cum de maximis vitiis loquetur tamquam capitis accuset.</p>
<span class="br"></span><span class="lineNumber">28</span><span class="br"></span><p>“Sed haec quidem liberius ab eo dicuntur et saepius. Quod equidem non reprendo; est enim tanti philosophi tamque nobilis audacter sua decreta defendere. Sed tamen ex eo quod eam voluptatem quam omnes gentes hoc nomine appellant videtur amplexari saepe vehementius, in magnis interdum versatur angustiis, ut hominum conscientia remota nihil tam turpe sit quod voluptatis causa non videatur esse facturus. Deinde ubi erubuit (vis enim est permagna naturae), confugit illuc ut neget accedere quidquam posse ad voluptatem nihil dolentis. At iste non dolendi status non vocatur voluptas. Non laboro, inquit, de nomine.—Quid quod res alia tota est?—Reperiam multos vel innumerabiles potius non tam curiosos nec tam molestos quam vos estis, quibus quidquid velim facile persuadeam.—Quid ergo dubitamus quin, si non dolere voluptas sit summa, non esse in voluptate dolor sit maximus? cur id non ita fit?—Quia dolori non voluptas contraria est sed doloris privatio.</p>
<span class="br"></span><span class="lineNumber">29</span><span class="br"></span><p>X. Hoc vero non videre, maximo argumento esse voluptatem illam, qua sublata neget se intellegere omnino quid sit bonum (eam autem ita persequitur, quae palato percipiatur, quae auribus,—cetera addit,
</p></section><notes></notes></section>