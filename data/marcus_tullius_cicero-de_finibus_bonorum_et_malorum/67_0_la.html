<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2">
<span class="br"></span><span class="lineNumber">46</span><span class="br"></span><p>Et quoniam eadem natura cupiditatem ingenuit homini veri videndi, quod facillime apparet cum vacui curis etiam quid in caelo fiat scire avemus, his initiis inducti omnia vera diligimus, id est fidelia, simplicia, constantia, tum vana, falsa, fallentia odimus, ut fraudem, periurium, malitiam, iniuriam. Eadem ratio habet in se quiddam amplum atque magnificum, ad imperandum magis quam ad parendum accommodatum, omnia humana non tolerabilia solum sed etiam levia ducens, altum quiddam et excelsum, nihil timens, <span class="br"></span><span class="lineNumber">47</span><span class="br"></span> nemini cedens, semper invictum. Atque his tribus generibus honestorum notatis, quartum sequitur et in eadem pulchritudine et aptum ex illis tribus, in quo inest ordo et moderatio. Cuius similitudine perspecta in formarum specie ac dignitate, transitum est ad honestatem dictorum atque factorum. Nam ex his tribus laudibus quas ante dixi, et temeritatem reformidat et non audet cuiquam aut dicto protervo aut facto nocere, vereturque quidquam aut facere aut eloqui quod parum virile videatur.</p>
<span class="br"></span><span class="lineNumber">48</span><span class="br"></span><p>XV. â€œHabes undique expletam et perfectam, Torquate, formam honestatis, quae tota quattuor his virtutibus quae a te quoque commemoratae sunt continetur. Hanc se tuus Epicurus omnino ignorare dicit quam aut qualem esse velint ii qui honestate summum
</p></section><notes></notes></section>