<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
parte ponebas cumulatum aliquem plurimis et maximis voluptatibus nullo nec praesenti nec futuro dolore, ex altera autem cruciatibus maximis toto corpore nulla nec adiuncta nec sperata voluptate, et quaerebas quis aut hoc miserior aut superiore illo beatior; deinde concludebas summum malum esse dolorem, summum bonum voluptatem!</p>
<p>XX. â€œL. Thorius Balbus fuit, Lanuvinus, quem meminisse tu non potes; is ita vivebat ut nulla tam exquisita posset inveniri voluptas qua non abundaret. Erat et cupidus voluptatum et eius generis intellegens et copiosus; ita non superstitiosus ut illa plurima in sua patria sacrificia et fana contemneret; ita non timidus ad mortem ut in acie sit ob rem publicam <span class="br"></span><span class="lineNumber">64</span><span class="br"></span> interfectus. Cupiditates non Epicuri divisione finiebat sed sua satietate. Habebat tamen rationem valetudinis; utebatur iis exercitationibus ut ad cenam et sitiens et esuriens veniret, eo cibo qui et suavissimus esset et idem facillimus ad concoquendum, vino et ad voluptatem et ne noceret. Cetera illa adhibebat, quibus demptis negat se Epicurus intellegere quid sit bonum. Aberat omnis dolor; qui si adesset, nec molliter ferret et tamen medicis plus quam philosophis uteretur. Color egregius, integra valetudo, summa gratia; vita denique conferta
</p></section><notes></notes></section>