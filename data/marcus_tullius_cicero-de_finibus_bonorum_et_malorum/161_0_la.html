<section class="div1 language" lang="la"><header><hgroup><h1>Cicero de Finibus</h1></hgroup></header><section class="div2"><p class="noindent">
constaremus et corpore, et haec ipsa et eorum virtutes per se esse sumendas. An vero displicuit ea quae tributa est animi virtutibus tanta praestantia? an quae de prudentia, de cognitione rerum, de coniunctione generis humani, quaeque ab iisdem de temperantia, de modestia, de magnitudine animi, de omni honestate dicuntur? Fatebuntur Stoici haec omnia dicta esse praeclare neque eam causam Zenoni <span class="br"></span><span class="lineNumber">20</span><span class="br"></span> desciscendi fuisse. Alia quaedam dicent, credo, magna antiquorum esse peccata quae ille veri investigandi cupidus nullo modo ferre potuerit. Quid enim perversius, quid intolerabilius, quid stultius quam bonam valetudinem, quam dolorum omnium vacuitatem, quam integritatem oculorum reliquorumque sensuum ponere in bonis potius quam dicerent nihil omnino inter eas res iisque contrarias interesse? ea enim omnia quae illi bona dicerent praeposita esse, non bona; itemque illa quae in corpore excellerent stulte antiquos dixisse per se esse expetenda; sumenda potius quam expetenda; ea denique omni vita quae in virtute una consisteret, illam vitam quae etiam ceteris rebus quae essent secundum naturam abundaret, magis expetendam non esse sed magis sumendam; cumque ipsa virtus efficiat ita beatam vitam ut beatior esse non possit, tamen quaedam deesse sapientibus tum cum sint beatissimi; itaque eos id agere ut a se dolores, morbos, debilitates repellant.</p>
</section><notes></notes></section>