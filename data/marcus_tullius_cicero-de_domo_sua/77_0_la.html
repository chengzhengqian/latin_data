<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

legem veterem tribuniciam quae vetet iniussu plebis aedes, terram, aram consecrari: neque tum hoc ille Q. Papirius, qui hanc legem rogavit, sensit neque suspicatus est, fore periculum ne domicilia aut possessiones indemnatorum civium consecrarentur. Neque enim id fieri fas erat neque quisquam fecerat neque erat causa cur prohibendo non tam deterrere <span class="br"></span><span class="lineNumber">128</span><span class="br"></span> videretur quam admonere. Sed quia consecrabantur aedes, non privatorum domicilia, sed quae sacrae nominantur, consecrabantur agri, non ita ut nostra praedia, si qui vellet, sed ut imperator agros de hostibus captos consecraret, statuebantur arae quae religionem adferrent ipsi ei loco, qua essent consecratae, haec, nisi plebs iussisset, fieri vetuit. Quae si tu interpretaris de nostris aedibus atque agris scripta esse, non repugno, sed quaero quae lex lata sit, ut tu aedes meas consecrares, ubi tibi haec potestas data sit, quo iure feceris. Neque ego nunc de religione, sed de bonis omnium nostrum, nec de pontificio, sed de iure publico disputo.</p>
</section>
<section class="div2">
<p>L. Lex Papiria vetat aedes iniussu plebis consecrari. Sit sane hoc de nostris aedibus ac non de publicis templis. Unum ostende verbum consecrationis in ipsa tua lege,



</p></section><notes></notes></section>