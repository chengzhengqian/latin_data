<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
qui rem ullam de meis bonis attigerit, qui non pro suis opibus in illa tempestate me defenderit. At qui aliqua se contagione praedae, societatis, emptionis contaminaverunt, nullius neque privati neque publici iudicii poenam effugere potuerunt. Ex his igitur bonis, ex quibus nemo rem ullam attigit qui non omnium iudicio sceleratissimus haberetur, di immortales domum meam concupiverunt? Ista tua pulcra Libertas deos penates et familiares meos lares expulit, ut se ipsa tamquam in captivis sedibus <span class="br"></span><span class="lineNumber">109</span><span class="br"></span> collocaret? Quid est sanctius, quid omni religione munitius quam domus unius cuiusque civium? Hic arae sunt, hic foci, hic di penates, hic sacra, religiones, caerimoniae continentur: hoc perfugium est ita sanctum omnibus, ut inde abripi neminem fas sit.</p>
</section>
<section class="div2">
<p>XLII. Quo magis est istius furor ab auribus vestris repellendus, qui quae maiores nostri religionibus tuta nobis et sancta esse voluerunt, ea iste non solum contra religionem labefactavit, sed etiam ipsius religionis nomine evertit.</p>
<span class="br"></span><span class="lineNumber">110</span><span class="br"></span><p>At quae dea est? Bonam esse oportet, quoniam quidem est abs te dedicata. Libertas, inquit, est. Eam tu igitur domi meae collocasti, quam ex urbe tota sustulisti? Tu cum collegas tuos, summa potestate praeditos, negares liberos esse, cum in templum Castoris aditus esset apertus nemini, cum 
</p></section><notes></notes></section>