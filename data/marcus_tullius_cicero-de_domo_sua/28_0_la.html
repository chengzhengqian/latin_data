<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

illi actionibus constitutum tuum tribunatum comprobaverunt.</p>
<span class="br"></span><span class="lineNumber">43</span><span class="br"></span><p>Fueris sane tribunus plebis tam iure legeque quam fuit hic ipse P. Servilius, vir omnibus rebus clarissimus atque amplissimus: quo iure, quo more, quo exemplo legem nominatim de capite civis indemnati tulisti?</p>
</section>
<section class="div2">
<p>XVII. Vetant leges sacratae, vetant <span class="sc">xii</span> tabulae leges privatis hominibus irrogari: id est enim privilegium. Nemo umquam tulit: nihil est crudelius, nihil perniciosius, nihil quod minus haec civitas ferre possit. Proscriptionis miserrimum nomen illud et omnis acerbitas Sullani temporis quid habet quod maxime sit insigne ad memoriam crudelitatis? Opinor, poenam in cives Romanos nominatim sine iudicio <span class="br"></span><span class="lineNumber">44</span><span class="br"></span> constitutam. Hanc vos igitur, pontifices, iudicio atque auctoritate vestra tribuno plebis potestatem dabitis, ut proscribere possit quos velit? quaero enim quid sit aliud nisi proscribere: <span class="sc">velitis iubeatis ut</span> M. <span class="sc">Tullius in civitate ne sit bonaque eius ut mea sint</span>. Ita enim re, etsi aliis verbis tulit. Hoc plebei scitum est? haec lex? haec rogatio est? hoc vos pati potestis? hoc ferre civitas, ut singuli cives singulis versiculis e civitate tollantur? Equidem



</p></section><notes></notes></section>