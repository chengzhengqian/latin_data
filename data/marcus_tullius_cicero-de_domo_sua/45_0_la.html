<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
igitur est turpe? re vera, quum est poena peccati: opinione autem hominum etiam, si est poena damnati. Utrum igitur peccato meo nomen subeo an re iudicata? Peccato? Iam neque tu id dicere audes, quem isti satellites tui felicem Catilinam nominant, neque quisquam eorum, qui solebant. Non modo iam nemo est tam imperitus qui ea, quae gessi in consulatu, peccata esse dicat, sed nemo est tam inimicus patriae qui non meis consiliis patriam conÂ­servatam <span class="br"></span><span class="lineNumber">73</span><span class="br"></span> esse fateatur.</p>
</section>
<section class="div2">
<p>XXVIII. Quod enim est in terris commune tantum tantulumve consilium quod non de meis rebus gestis ea, quae mihi essent optatissima et pulcherrima, iudicarit? Summum est populi Romani populorumque et gentium omnium ac regum consilium senatus: decrevit ut omnes, qui rem publicam salvam esse vellent, ad me unum defendendum venirent, ostenditque nec stare potuisse rem publicam, si ego non fuissem, nec futuram <span class="br"></span><span class="lineNumber">74</span><span class="br"></span> esse ullam, si non redissem. Proximus est huic dignitati ordo equester: omnes omnium publicorum societates de meo consulatu ac de meis rebus gestis amplissima atque ornatissima decreta fecerunt. Scribae, qui nobiscum in rationibus monumentisque publicis versantur, non obscurum de meis in rem publicam beneficiis suum iudicium decretumque esse 
</p></section><notes></notes></section>