<section class="div1 language" lang="la"><section class="div2"><p class="noindent">

continetur et apostolicis sermonibus declaratur, id est cum invenirentur contra dei gratiam disputari, propter quam Christiani sumus et in qua <span class="italic">spiritu ex fide spem iustitiae expectamus,</span> et admonitionibus nostris inciperent emendari, dederunt mihi librum, quem eiusdem Pelagii esse dixerunt, rogantes ut ei potius responderem. Quod posteaquam vidi me facere debere, ut eo modo error ipse nefarius de cordibus eorum perfectius auferretur, legi atque respondi.</p>
<p><span class="br"></span><span class="lineNumber">3</span><span class="br"></span>In hoc libro ille dei gratiam non appellat nisi naturam, qua libero arbitrio conditi sumus. Illam vero, quam innumerabilibus testimoniis sancta scriptura commendat ea nos iustificari, hoc est iustos fieri docens et in omni opere bono sive agendo sive perficiendo dei misericordia iuvari, quod etiam orationes sanctorum apertissime ostendunt, quibus ea petuntur a domino, quae praecipiuntur a domino, hanc ergo gratiam non solum tacet, sed ei contraria multa loquitur. Adfirmat enim vehementerque contendit
per solum liberum arbitrium sibi humanam sufficere posse naturam ad operandam iustitiam et omnia dei mandata servanda. Unde quis non videat, cum eundem librum legerit, quem ad modum oppugnetur gratia dei, de qua dicit apostolus: <span class="italic">Miser ego homo! Quis me liberabit de corpore mortis huius? Gratia dei per dominum nostrum Iesum Christum,</span> et nullus locus divino adiutorio relinquatur, propter quod orantes dicere debeamus: <span class="italic">Ne nos inferas in temptationem,</span> sine causa etiam dominus





</p></section><notes></notes></section>