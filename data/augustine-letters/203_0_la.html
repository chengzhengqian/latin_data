<section class="div1 language" lang="la"><section class="div2"><p class="noindent">

Etiam hoc tamen indicaverunt, quod plures vestrum non ita sentiant, sed liberum arbitrium adiuvari fateantur per dei gratiam, ut recta sapiamus atque faciamus et, cum venerit dominus reddere unicuique secundum opera eius, inveniat opera nostra bona, <span class="italic">quae praeparavit deus, ut in illis ambulemus.</span> Hoc qui sentiunt, bene sentiunt.</p>
<p><span class="br"></span><span class="lineNumber">2</span><span class="br"></span><span class="italic">Obsecro</span> itaque <span class="italic">vos, fratres,</span> sicut Corinthios obsecravit
apostolus, <span class="italic">per nomen domini nostri Iesu Christi, ut id ipsum dicatis omnes et non sint in vobis schismata.</span> Primo enim dominus Iesus, sicut scriptum est in evangelio Iohannis apostoli, non venit, <span class="italic">ut iudicaret mundum, sed ut salvaretur mundus per ipsum;</span> postea vero, sicut scribit apostolus Paulus, <span class="italic">iudicabit deus mundum,</span> quando “venturus est,” sicut tota ecclesia in symbolo confitetur, “iudicare vivos et mortuos.” Si ergo non est dei gratia, quo modo salvat mundum? Et si non est liberum arbitrium, quo modo iudicat mundum? Proinde librum vel epistulam meam, quam secum ad nos supra dicti adtulerunt, secundum hanc fidem intellegite, ut neque negetis dei gratiam neque liberum arbitrium sic defendatis, ut a dei gratia separetis, tamquam sine illa vel cogitare aliquid vel agere secundum deum ulla ratione possimus, quod omnino non possumus. Propter hoc enim dominus, cum de fructu iustitiae loqueretur, ait discipulis suis: <span class="italic">Sine me nihil potestis facere.</span></p>
<p><span class="br"></span><span class="lineNumber">3</span><span class="br"></span>Unde supra dictam epistulam ad Sixtum, presbyterum
ecclesiae Romanae, contra novos haereticos









</p></section><notes></notes></section>