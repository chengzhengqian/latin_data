<section class="div1 language" lang="la"><section class="div2"><p class="noindent">

discipulos et arbitrio suae malae atque impiae discessionis fuisse permissos, ceterisque duodecim qui remanserant, fuisse responsum: <span class="italic">Numquid et vos vultis ire?</span> Et non adtendis quia tunc primum ecclesia novello germine pullulabat nondumque in ea fuerat completa illa prophetia: <span class="italic">Et adorabunt eum omnes reges terrae, omnes gentes servient illi,</span> quod utique quanto magis impletur, tanto maiore utitur ecclesia potestate, ut non solum invitet, sed etiam cogat ad bonum. Hoc tunc dominus significare volebat, qui quamvis haberet magnam potestatem, prius tamen elegit commendare humilitatem. Hoc et in illa convivii similitudine satis evidenter ostendit, ubi misit ad invitatos et venire noluerunt; et ait servo: <span class="italic">Exi in plateas et vicos civitatis et pauperes et debiles et caecos et claudos introduc huc. Et ait servus domino: “Factum est, ut imperasti, et adhuc locus est.” Et ait dominus servo: Exi in vias et saepes et compelle mirare, ut impleatur domus mea.</span> Vide nunc quem ad modum de his qui prius venerunt, dictum est: “Introduc” eos, non dictum est “compelle”; ita significata sunt ecclesiae primordia adhuc crescentis, ut essent vires etiam compellendi. Proinde, quia oportebat eius iam viribus et magnitudine roborata etiam compelli homines ad convivium salutis aeternae, posteaquam dictum est: <span class="italic">Factum est, quod iussisti, et adhuc est</span>
</p></section><notes></notes></section>