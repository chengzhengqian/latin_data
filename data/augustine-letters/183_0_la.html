<section class="div1 language" lang="la"><section class="div2"><p class="noindent">

filium in Christo meum benignitati caritatis sanctitatis tuae, quia utrosque diligo, utrosque commendo. Neque Fussalensibus suscenseo, quia iustam de me querimoniam ingerunt auribus tuis, quod eis hominem nondum mihi probatum, nondum saltem aetate firmatum, a quo sic affligerentur, inflixi, neque huic noceri volo, cui quanto magis sinceram habeo caritatem, tanto magis pravae cupiditati eius obsisto. Utrique misericordiam mereantur tuam, illi, ne mala patiantur, iste, ne faciat, illi, ne oderint catholicam, si a catholicis episcopis maximeque ab ipsa sede apostolica contra catholicum non eis subvenitur
episcopum, iste autem, ne se tanto scelere obstringat, ut, quos molitur invitos facere suos, a Christo faciat alienos.</p>
<p><span class="br"></span><span class="lineNumber">10</span><span class="br"></span>Me sane, quod confitendum est beatitudini tuae, in isto utrorumque periculo tantus timor et maeror excruciat, ut ab officio cogitem gerendi episcopatus abscedere et me lamentis errori meo convenientibus dedere, si per eum cuius episcopatui per inprudentiam suffragatus sum vastari ecclesiam dei, et quod ipse deus avertat, etiam cum vastantis perditione perire conspexero. Recolens enim quod ait apostolus: <span class="italic">Si nosmet ipsos diiudicaremus, a domino non iudicaremur</span>, iudicabo me ipsum, ut parcat mihi <span class="italic">qui iudicaturus est vivos et mortuos</span>. Si autem et membra Christi, quae in illa regione sunt, ab exitiabili timore ac tristitia


 


</p></section><notes></notes></section>