<section class="div1 language" lang="la"><section class="div2"><p class="noindent">
<span class="italic">ergo vobis in unum non est dominicam cenam celebrare</span>, <span class="italic">unusquisque enim propriam cenam praesumit in manducando et alius quidem esurit, alius ebrius est. Numquid domos non habetis ad manducandum et bibendum</span>?
<span class="italic">an ecclesiam dei contemnitis?</span> Quo recitato, diligentius commendavi ne honesta quidem et sobria convivia debere in ecclesia celebrari, quando quidem apostolus non dixerit: “Numquid domos non habetis ad inebriandos vos,” ut quasi tantum modo inebriari in ecclesia non liceret, sed “<span class="italic">ad manducandum et bibendum</span>,”
quod potest honeste fieri sed praeter ecclesiam ab eis qui domos habent ubi alimentis necessariis refici possint. Et tamen nos ad has angustias corruptorum
temporum et diffluentium morum esse perductos, uti nondum modesta convivia sed saltem domesticum regnum ebrietatis optemus.</p>
<p><span class="br"></span><span class="lineNumber">6</span><span class="br"></span>Commemoravi etiam evangelii capitulum, quod pridie tractaveram, ubi de pseudoprophetis dictum est: <span class="italic">Ex fructibus eorum cognoscetis eos.</span> Deinde in memoriam revocavi fructus eo loco non appellatos nisi opera. Tum quaesivi inter quos fructus nominata
esset ebrietas, et recitavi illud ad Galatas: <span class="italic">Manifesta autem sunt opera carnis, quae sunt fornicationes</span>,
<span class="italic">inmunditiae</span>, <span class="italic">luxuriae</span>, <span class="italic">idolorum servitus</span>, <span class="italic">veneficia</span>, <span class="italic">inimicitiae</span>, <span class="italic">contentiones</span>, <span class="italic">aemulationes</span>, <span class="italic">animositates</span>, <span class="italic">dissensiones</span>,
<span class="italic">haereses</span>, <span class="italic">invidiae</span>, <span class="italic">ebrietates</span>, <span class="italic">comissationes et his similia</span>; <span class="italic">quae praedico vobis</span>, <span class="italic">sicut praedixi</span>, <span class="italic">quoniam qui talia agunt</span>, <span class="italic">regnum dei non possidebunt.</span> Post quae





</p></section><notes></notes></section>