<section class="div1 language" lang="la"><section class="div2">
</section>
<section class="div2">
<section class="opener">
No. 9 (Ep. XXVIII)
<span class="salute"><span class="ac">Domino Dilectissimo Et Cultu Sincerissimo Caritatis Observando Atque Amplectendo Fratri Et Conpresbytero Hieronymo Augustinus</span></span>
</section>
<p><span class="br"></span><span class="lineNumber">1</span><span class="br"></span>I. Numquam aeque quisquam facie cuilibet innotuit quam mihi tuorum in domino studiorum quieta laetitia et vere exercitatio liberalis. Quamquam ergo percupiam omnino te nosse, tamen exiguum quiddam tui minus habeo, praesentiam videlicet corporis. Quam ipsam etiam, posteaquam te beatissimus nunc episcopus tunc vero iam episcopatu dignus frater Alypius vidit remeansque a me visus est, negare non possum magna ex parte mihi esse relatu eius inpressam et ante reditum, cum te ille ibi videbat, ego videbam sed oculis eius. Non enim animo me atque illum sed corpore duos, qui noverit, dixerit, concordia dum taxat et familiaritate fidissima, non meritis, quibus ille antecellit. Quia ergo me primitus communione spiritus, quo in unum nitimur, deinde illius ex ore iam diligis, nequaquam inpudenter quasi aliquis ignotus commendo germanitati tuae fratrem Profuturum, quem nostris conatibus, deinde adiutorio




</p></section><notes></notes></section>