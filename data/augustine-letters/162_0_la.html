<section class="div1 language" lang="la"><section class="div2"><p class="noindent">
<span class="italic">te ipsum</span>—hoc est enim verbum, quod breviavit dominus super terram dicens in evangelio: <span class="italic">In his duobus praeceptis tota lex pendet et prophetae</span>,—in hac ergo dilectione cotidie profice et orando et bene agendo, ut ipso adiuvante, qui tibi eam praecepit atque donavit, nutriatur et crescat, donec haec te perfecta perficiat. Ipsa est enim <span class="italic">caritas,</span> quae, sicut dicit apostolus, <span class="italic">diffusa est in cordibus nostris per spiritum sanctum, qui datus est nobis</span>; ipsa est, de qua item dicit: <span class="italic">Plenitudo legis caritas</span>; ipsa est, per quam fides operatur, unde iterum dicit: <span class="italic">Neque circumcisio quicquam valet neque praeputium sed fides, quae per dilectionem operatur.</span></p>
<p><span class="br"></span><span class="lineNumber">3</span><span class="br"></span>In hac omnes sancti patres nostri et patriarchae et prophetae et apostoli placuerunt deo; in hac omnes veri martyres usque ad sanguinem contra diabolum certaverunt et, quia in eis non refriguit nec defecit, ideo vicerunt; in hac omnes boni fideles cotidie proficiunt, pervenire cupientes non ad regnum mortalium, sed ad regnum caelorum, non ad temporalem,
sed ad sempiternam hereditatem, non ad aurum et argentum, sed ad divitias incorruptibiles angelorum, non ad aliqua bona huius saeculi, in quibus cum timore vivatur nec ea quisquam secum potest auferre dum moritur, sed ad videndum deum; cuius suavitas et delectatio excedit omnem non solum terrestrium, verum etiam caelestium corporum pulchritudinem, excedit omnem decorem animarum quantum libet iustarum atque sanctarum, excedit omnem speciem supernorum angelorum atque virtutum,
excedit quicquid de illo non solum dicitur,










</p></section><notes></notes></section>