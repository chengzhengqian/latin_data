<section class="div1 language" lang="la"><section class="div2"><p class="noindent">
<span class="italic">que carissima, quaecumque bonae famae, si qua virtus, si qua laus, haec cogitate; quae didicistis et accepistis et audistis et vidistis in me, haec agite et deus pacis erit vobiscum.</span> Cetera igitur quae supra commemoravit, virtutis nomine amplexus est, dicens “<span class="italic">si qua virtus</span>”; illud autem quod subiecit “<span class="italic">quaecumque bonae famae,</span>” alio uno verbo congruo prosecutus est dicendo “<span class="italic">si qua laus.</span>” Quod itaque ait: <span class="italic">Si hominibus placerem, Christi servus non essem</span>, sic utique accipiendum est tamquam dixerit: “Si bona quae facio, fine laudis humanae facerem, laudis amore tumescerem.” Volebat ergo apostolus placere omnibus et eis placere gaudebat, non quorum laudibus tumescebat in se ipso, sed quos laudatus aedificabat in Christo. Cur ergo me non delectet laudari abs te, cum et vir bonus sis, ne me fallas, et ea laudes quae amas et quae amare utile ac salubre est, etiam si non sint in me? Neque hoc tibi tantum sed etiam mihi prodest. Si enim non sunt in me, salubriter erubesco, atque ut sint, inardesco. Ac per hoc, quae agnosco mea in laude tua, gaudeo me habere et abs te illa ac me ipsum diligi propter illa; quae autem non agnosco, non solum ut ipse habeam, desidero consequi, verum etiam ne semper in mea laude fallantur qui me sinceriter diligunt.</p>
</section><notes></notes></section>