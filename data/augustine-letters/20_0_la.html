<section class="div1 language" lang="la"><section class="div2"><p class="noindent">

caritatem et affectum inploro, ut miserearis mei et concedas mihi ad hoc quod rogavi, tempus quantum rogavi, atque adiuves me orationibus tuis, ut non sit inane desiderium meum nec infructuosa ecclesiae Christi atque utilitati fratrum et conservorum meorum
absentia mea. Scio quod illam caritatem pro me orantem maxime in tali causa non despicit dominus
et eam sicut sacrificium suavitatis accipiens fortassis breviore tempore, quam postulavi, me saluberrimis
consiliis de scripturis suis reddet instructum.</p>
</section>
<section class="div2">
<section class="opener">
No. 8 (Ep. XXII)
<span class="salute"><span class="ac">Aurelio Episcopo Augustinus Presbyter</span></span>
</section>
<p><span class="br"></span><span class="lineNumber">1</span><span class="br"></span>I. Qua gratia responderem litteris sanctitatis tuae, cum diu haesitans non reperirem—omnia enim vicit affectus animi mei, quem iam sponte surgentem lectio epistulae tuae multo ardentius excitavit,—commisi me tamen deo, qui pro viribus meis operaretur in me, ut ea rescriberem, quae utrique nostrum studio in domino et cura ecclesiastica pro tua praestantia et mea obsecundatione congruerent. Atque illud primum,
quod orationibus meis te adiuvari credis, non solum non defugio, verum etiam libenter amplector. Ita enim etsi non meis, at certe tuis me dominus noster exaudiet. Quod fratrem Alypium in nostra coniunctione mansisse, ut exemplo sit fratribus curas mundi huius vitare cupientibus, benivolentissime



</p></section><notes></notes></section>