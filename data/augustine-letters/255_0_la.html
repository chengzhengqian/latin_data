<section class="div1 language" lang="la"><section class="div2"><p class="noindent">

est, quanto graviore damno percussa fueris, quam sunt illa lucra quae caelestia cogitabas. Si enim habet ibi magnum locum panis fractus esurienti, quantum locum ibi credenda est habere misericordia qua homo eripitur diabolo, tamquam leoni rugienti et quem devoret inquirenti!</p>
<p><span class="br"></span><span class="lineNumber">7</span><span class="br"></span>Neque hoc ita dicimus, ut, si quisquam scandalizatus fuerit de bonis operibus nostris, ab eis desistendum putemus; sed alia causa est alienarum alia necessariarum in societate aliqua personarum, alia fidelis alia infidelis, alia parentum erga filios alia filiorum erga parentes, alia postremo ea quae in his rebus vel maxime intuenda est, viri et uxoris, ubi mulierem coniugatam non licet dicere: “Facio quod volo de meo,” cum et ipsa non sit sua sed capitis sui, hoc est viri sui. <span class="italic">Nam sic quaedam</span>, ut commemorat apostolus Petrus, <span class="italic">mulieres sanctae, quae in deum sperabant, ornabant se subiectae suis viris, sicut Sarra obsequebatur Abrahae dominum eum vocans, cuius, inquit, factae estis filiae,</span> cum ad Christianas, non ad Iudaeas feminas loqueretur.</p>
<p><span class="br"></span><span class="lineNumber">8</span><span class="br"></span>Quid autem mirum, si pater communem filium nolebat huius vitae sustentaculis a matre nudari, ignorans quid sectaturus esset, cum in aetate grandiuscula esse coepisset, utrum monachi professionem an ecclesiasticum ministerium an coniugalis necessitudinis vinculum? Quamvis enim ad meliora excitandi et erudiendi sint filii sanctorum,






</p></section><notes></notes></section>