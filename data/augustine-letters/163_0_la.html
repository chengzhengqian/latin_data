<section class="div1 language" lang="la"><section class="div2"><p class="noindent">

verum etiam cogitatur. Neque hanc tam magnam promissionem, quia valde magna est, ideo desperemus,
sed potius, quia valde magnus eam promisit, accepturos nos esse credamus. Sicut enim dicit beatus Iohannes apostolus, <span class="italic">filii dei sumus et nondum apparuit, quid erimus; scimus quia, cum apparuerit, similes ei erimus, quoniam videbimus eum sicuti est.</span></p>
<p><span class="br"></span><span class="lineNumber">4</span><span class="br"></span>Noli existimare neminem deo placere posse, qui in armis bellicis militat. In his erat sanctus David, cui dominus tam magnum perhibuit testimonium; in his etiam plurimi illius temporis iusti; in his erat et ille centurio, qui domino dixit: <span class="italic">Non sum dignus, ut intres sub tectum meum, sed tantum dic verbo et sanabitur puer meus. Nam et ego homo sum sub potestate constitutus
habens sub me milites et dico huic: “Vade” et vadit, et alio: “Veni” et venit, et servo meo: “Fac hoc” et facit;</span> de quo et dominus: <span class="italic">Amen dico vobis; non inveni tantam fidem in Israhel.</span> In his erat et ille Cornelius, ad quem missus angelus dixit: <span class="italic">Corneli, acceptae sunt elemosynae tuae et exauditae sunt orationes tuae</span>; ubi eum admonuit, ut ad beatum Petrum apostolum mitteret et ab illo audiret quae facere deberet; ad quem apostolum, ut ad eum veniret, etiam religiosum militem misit. In his erant et illi, qui baptizandi cum venissent ad Iohannem, sanctum domini praecursorem et amicum sponsi, de quo ipse dominus ait: <span class="italic">In natis mulierum non exsurrexit maior Iohanne Baptista,</span> et quaesissent ab eo, quid facerent,






</p></section><notes></notes></section>