<section class="div1 language" lang="la"><section class="div2"><p class="noindent">
scriptorem sanctarum scripturarum mentiri oportuerit,
immo vero non alia, sed nulla quaestio est. Admisso enim semel in tantum auctoritatis fastigium officioso aliquo mendacio, nulla illorum librorum particula
remanebit, quae non, ut cuique videbitur vel ad mores difficilis vel ad fidem incredibilis, eadem perniciosissima regula ad mentientis auctoris consilium
officiumque referatur.</p>
<p><span class="br"></span><span class="lineNumber">4</span><span class="br"></span>Si enim mentiebatur apostolus Paulus, cum apostolum Petrum obiurgans diceret: <span class="italic">Si tu</span>, <span class="italic">cum sis Iudaeus</span>, <span class="italic">gentiliter et non iudaice vivis</span>, <span class="italic">quem ad modum gentes cogis iudaizare</span>? et recte illi videbatur Petrus fecisse, quem non recte fecisse et dixit et scripsit, ut quasi animos tumultuantium deleniret, quid respondebimus, cum exsurrexerint perversi homines prohibentes nuptias, quos futuros ipse praenuntiavit, et dixerint totum illud, quod idem apostolus de matrimoniorum iure firmando locutus est, propter homines, qui dilectione coniugum tumultuari poterant, fuisse mentitum, scilicet non quod hoc senserit, sed ut illorum placaretur adversitas? Non opus est multa commemorare. Possunt enim videri etiam de laudibus dei esse officiosa mendacia, ut apud homines pigriores dilectio eius ardescat. Atque ita nusquam certa erit in sanctis libris castae veritatis auctoritas. Nonne adtendimus eundem apostolum cum ingenti cura commendandae veritatis dicere: <span class="italic">Si autem Christus non resurrexit</span>, <span class="italic">inanis est praedicatio nostra</span>,






</p></section><notes></notes></section>