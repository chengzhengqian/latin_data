<section class="div1 language" lang="la"><section class="div2"><p class="noindent">

pax quaeritur, ut bellum excitetur, sed bellum geritur, ut pax adquiratur. Esto ergo etiam bellando pacificus, ut eos, quos expugnas, ad pacis utilitatem vincendo perducas; <span class="italic">beati</span> enim <span class="italic">pacifici,</span> ait dominus, <span class="italic">quoniam ipsi filii dei vocabuntur.</span> Si autem pax humana tam dulcis est pro temporali salute mortalium, quanto est dulcior pax divina pro aeterna salute angelorum! Itaque hostem pugnantem necessitas perimat, non voluntas. Sicut rebellanti et resistenti violentia redditur, ita victo vel capto misericordia iam debetur, maxime in quo pacis perturbatio non timetur.</p>
<p><span class="br"></span><span class="lineNumber">7</span><span class="br"></span>Ornet mores tuos pudicitia coniugalis, ornet sobrietas et frugalitas; valde enim turpe est, ut, quem non vincit homo, vincat libido et obruatur vino, qui non vincitur ferro. Divitiae saeculares si desunt, non per mala opera quaerantur in mundo; si autem adsunt, per bona opera serventur in caelo. Animum virilem et Christianum nec debent, si accedunt, extollere nec debent frangere, si recedunt. Illud potius cogitemus, quod dominus ait: <span class="italic">Ubi est thesaurus tuus, illic erit et cor tuum,</span> et utique, cum audimus ut cor sursum habeamus, non mendaciter respondere debemus, quod nosti quia respondemus.</p>
<p><span class="br"></span><span class="lineNumber">8</span><span class="br"></span>Et in his quidem bene studiosum te esse cognovi et fama tua multum delector multumque tibi in





</p></section><notes></notes></section>