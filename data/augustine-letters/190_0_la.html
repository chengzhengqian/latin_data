<section class="div1 language" lang="la"><section class="div2"><p class="noindent">

cur non potius hoc petistis, ut ipse vobis mutetur? Si autem hoc exhorretis, quia novi quo modo eum in Christo venerabiliter diligatis, cur non potius illud? In vobis namque regendis sic praepositi
rudimenta turbantur, ut magis velit vos ipse deserere, quam istam ex vobis famam et invidiam sustinere, ut dicatur non aliam vos quaesituras fuisse praepositam, nisi ipsum coepissetis habere praepositum.
Tranquillet ergo deus et componat animos vestros; non in vobis praevaleat opus diaboli, sed <span class="italic">pax Christi vincat in cordibus vestris</span>; nec dolore animi, quia non fit quod vultis, vel quia pudet voluisse quod velle non debuistis, erubescendo curratis in mortem, sed potius paenitendo resumatis salutem nec debeatis paenitentiam Iudae traditoris sed potius lacrimas Petri pastoris.</p>
<p><span class="br"></span><span class="lineNumber">5</span><span class="br"></span> Haec sunt, quae ut observetis praecipimus in monasterio constitutae. Primum propter quod estis in unum congregatae, ut unanimes habitetis in domo et sit vobis <span class="italic">anima una et cor unum</span> in deum et non dicatis aliquid proprium, sed sint vobis omnia communia,
et distribuatur unicuique vestrum a praeposita
vestra victus et tegumentum non aequaliter omnibus, quia non aequaliter valetis omnes, sed








</p></section><notes></notes></section>