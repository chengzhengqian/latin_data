<section class="div1 language" lang="la"><section class="div2"><p class="noindent">

decet enim aetatem et congruit, quantum credo, moribus tuis. Memento quid mihi dixeris profecturo, comicum quidem de Terentio recolens versum sed tamen aptissimum et utilissimum:</p>
<blockquote><p><span class="line">nunc hic dies aliam vitam adfert, alios mores postulat.</span><span class="linebreak"></span></p></blockquote>
<p class="noindent">Quod si veraciter dixisti, sicut de te dubitare non debeo, iam profecto sic vivis ut sis dignus baptismo salutari remissionem praeteritorum accipere peccatorum. Nam omnino non est, cui alteri praeter dominum Christum dicat genus humanum:</p>
<blockquote><p><span class="line">te duce, si qua manent sceleris vestigia nostri,</span><span class="linebreak"></span>
<span class="line">inrita perpetua solvent formidine terras.</span><span class="linebreak"></span></p></blockquote>
<p class="noindent">Quod ex Cymaeo, id est ex Sibyllino carmine se fassus est transtulisse Vergilius, quoniam fortassis etiam illa vates aliquid de unico salvatore in spiritu audierat, quod necesse habuit confiteri. Haec tibi, domine merito suscipiende et in Christo dilectissime ac desiderantissime frater, sive pauca sive forsitan multa sint, utcumque occupatissimus scripsi. Tua sumere rescripta desidero et te nomen vel dedisse inter competentes vel daturum esse iam iamque cognoscere. Dominus deus, in quem credidisti, et hic et in futuro saeculo te conservet, domine merito suscipiende et in Christo dilectissime ac desiderantissime frater.</p>
</section><notes></notes></section>