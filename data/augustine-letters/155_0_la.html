<section class="div1 language" lang="la"><section class="div2"><p class="noindent">

apostolo Petro dixisse videatur: <span class="italic">Rogavi pro te, ne deficiat fides tua,</span> si hoc totum in nobis nullo auxilio dei sed potestate voluntatis impletur?</p>
<p><span class="br"></span><span class="lineNumber">4</span><span class="br"></span>His itaque disputationibus perversis et impiis non solum contradicitur orationibus nostris, quibus a domino petimus quicquid sanctos petisse legimus et tenemus, verum etiam benedictionibus nostris resistitur, quando super populum dicimus optantes eis et poscentes a domino, ut eos <span class="italic">abundare faciat in caritate invicem et in omnes</span> et <span class="italic">det</span> eis <span class="italic">secundum divitias gloriae suae virtute corroborari per spiritum eius</span> et <span class="italic">impleat</span> eos <span class="italic">omni gaudio et pace in credendo</span> et abundent <span class="italic">in spe et potentia spiritus sancti.</span> Ut quid eis ista petimus, quae populis a domino petisse apostolum novimus, si iam natura nostra creata cum libero arbitrio omnia haec sibi potest sua voluntate praestare?
Ut quid etiam dicit idem ipse apostolus: <span class="italic">Quotquot enim spiritu dei aguntur, hi filii sunt dei,</span> si spiritu naturae nostrae agimur, ut efficiamur filii dei? Ut quid dicit similiter: <span class="italic">Spiritus adiuvat infirmitatem nostram,</span> si natura nostra sic creata est, ut spiritu ad opera iustitiae non indigeat adiuvari? Ut quid scriptum est: <span class="italic">Fidelis autem deus, qui non permittet vos temptari super id quod potestis, sed faciet cum temptatione
etiam exitum, ut possitis sustinere,</span> si iam ita conditi sumus, ut viribus liberi arbitrii universas temptationes
sustinendo superare possimus?</p>
</section><notes></notes></section>