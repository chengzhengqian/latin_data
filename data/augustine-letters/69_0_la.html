<section class="div1 language" lang="la"><section class="div2"><p class="noindent">

et illi nobis videbuntur inhoneste et inique se passos fuisse, ut adiuvarentur de dimidio quod totum pauperum fuerat. Nam quod dixisti: “Cavendum est, ne cum rem dubiam emendari volumus, maiora vulnera faciamus,” tantundem valebit, si eis dimidium
concedatur. Propter ipsum quippe dimidium illi, quorum conversioni consulere volumus, ut hoc exemplo secum agatur, rerum suarum venditionem per moras illas excusatorias dilaturi sunt. Deinde mirum si de re dubia est totius plebis tam grande scandalum, cum episcopos suos, quos pro magno habent, sordida avaritia maculatos putant, dum maligna
species non vitatur?</p>
<p><span class="br"></span><span class="lineNumber">3</span><span class="br"></span>Nam cum quisque. ad monasterium convertitur, si veraci corde convertitur, illud non cogitat maxime admonitus quantum malum sit. Si autem fallax est et <span class="italic">sua quaerit</span>, <span class="italic">non quae Iesu Christi</span>, non habet utique caritatem et <span class="italic">quid ei prodest</span>, <span class="italic">si distribuerit omnia sua pauperibus et tradiderit corpus suum</span>, <span class="italic">ut ardeat</span>? Huc accedit quia illud, sicut iam conlocuti sumus, deinceps vitari potest et agi cum eo qui convertitur, si non potest admitti ad societatem fratrum, antequam se omnibus illis impedimentis exuerit et ex otio tendatur, cum eius res iam esse destiterit. Haec autem mors infirmorum et tantum impedimentum salutis eorum, pro quibus tantopere laboramus, ut eos catholicae paci lucremur, aliter vitari non potest, nisi ut apertissime




</p></section><notes></notes></section>