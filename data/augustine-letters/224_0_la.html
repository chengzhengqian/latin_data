<section class="div1 language" lang="la"><section class="div2"><p class="noindent">

indicari potest quod indicari verbis non potest. Et ego quidem parum eloquor, etsi multum loquor; sed nulli eloquenti omnino concesserim ut qualicumque et quantacumque epistula sua affectum explicet, quem fecit in me tua, quod non possum ego, etiam si eum possit ita in animo meo videre sicut ego. Restat ergo sic tibi indicare quod scire voluisti, ut in verbis meis, et quod non indicant, sentias. Quid igitur dicam nisi delectatum me esse litteris tuis valde valde? Repetitio verbi huius non est repetitio sed quasi perpetua dictio; quia enim fieri non posset ut semper diceretur, ideo factum est ut saltem repeteretur; sic enim fortasse dici potest quod dici non potest.</p>
<p><span class="br"></span><span class="lineNumber">2</span><span class="br"></span>Hic si quaerat aliquis quid me tandem in tuis tam valde litteris delectaverit, utrum eloquium, respondebo: “Non”; et ille forsitan respondebit: “Ergo laudes tuae”; sed de his quoque respondebo: “Non,” nec ideo, quia non sunt ista in illa epistula; nam et eloquium ibi tantum est; ut et optimo te natum ingenio et talibus disciplinis satis eruditum praeclarissime luceat, et prorsus plena est meis laudibus. “Ergone,” ait quispiam, “non te ista delectant?” Immo vero; “neque enim mihi,” ut ait quidam,“cornea fibra est,” ut haec non sentiam vel sine delectatione sentiam. Delectant et ista;



</p></section><notes></notes></section>