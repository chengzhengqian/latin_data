<section class="div1 language" lang="la"><section class="div2"><p class="noindent">

sacra, quae illi ab Evandro celebrantur, invitat hoc modo:</p>
<blockquote><p><span class="line">et nos et tua dexter adi pede sacra secundo.</span><span class="linebreak"></span></p></blockquote>
<p class="noindent">Secundo pede optat ut veniat. Ergo venire optat Herculem Namphamonem, de quo tu multum nobis insultare dignaris. Verum tamen si ridere delectat, habes apud vos magnam materiam facetiarum: deum Stercutium, deam Cluacinam, Venerem Calvam, deum Timorem, deum Pallorem, deam Febrem et cetera innumerabilia huiusce modi, quibus Romani antiqui simulacrorum cultores templa fecerunt et colenda censuerunt. Quae si neglegis, Romanos deos neglegis, ex quo intellegeris non Romanis initiatus sacris, et tamen Punica nomina tamquam nimium Romanorum altaribus deditus contemnis ac despicis.</p>
<p><span class="br"></span><span class="lineNumber">3</span><span class="br"></span>Sed mihi videris omnino plus quam nos fortasse illa sacra nihili pendere, sed ex eis nescio quam captare ad huius vitae transitum voluptatem, quippe qui etiam non dubitaveris ad Maronem confugere, ut scribis, et eius versu te tueri, quo ait:</p>
<blockquote><p><span class="line">trahit sua quemque voluptas.</span><span class="linebreak"></span></p></blockquote>
<p class="noindent">Nam si tibi auctoritas Maronis placet, sicut placere significas, profecto etiam illud placet:</p>
<blockquote><p><span class="line">primus ab aetherio venit Saturnus Olympo</span><span class="linebreak"></span>
<span class="line">arma Iovis fugiens et regnis exul ademptis</span><span class="linebreak"></span></p></blockquote>
<p class="noindent">et cetera, quibus eum atque huius modi deos vestros




</p></section><notes></notes></section>