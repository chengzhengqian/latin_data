<section class="div1 language" lang="la"><section class="div2"><p class="noindent">
<span class="italic">unusquisque tamen proprium donum habet a deo alius sic, alius autem sic,</span> nisi forte talia prospiciens et praecavens reprehendendus est pater, cum beatus apostolus dicat: <span class="italic">Quisquis autem suis et maxime domesticis non providet, fidem denegat et est infideli deterior.</span> Cum vero de faciendis ipsis elemosynis loqueretur, ait: <span class="italic">Non ut aliis refectio, vobis autem angustia.</span> Pariter ergo consilium de omnibus haberetis, pariter moderaremini quid thesaurizandum esset in caelo, quid ad vitae huius sufficientiam vobis et vestris vestroque filio relinquendum, ne aliis esset refectio, vobis autem angustia. Et in his disponendis atque faciendis si quid tibi forte melius videretur, suggereres viro reverenter eiusdemque auctoritatem tamquam tui capitis sequereris oboedienter, ut omnes qui sanum sapiunt, ad quos posset hoc bonum vestrum fama perferre, de domus vestrae fructu ac pace gauderent, et adversarius revereretur, nihil habens de vobis dicere pravi.</p>
<p><span class="br"></span><span class="lineNumber">9</span><span class="br"></span>Porro si de faciendis elemosynis et in pauperes inpendendis rebus tuis, de quo bono opere et magno tam evidentia praecepta sunt domini, cum viro tuo fideli et tecum sancta continentiae pacta servante consilium communicare deberes eiusdemque non spernere voluntatem, quanto magis de habitu atque vestitu nihil tibi praeter eius arbitrium mutandum vel usurpandum fuit, unde nihil divinitus legimus





</p></section><notes></notes></section>