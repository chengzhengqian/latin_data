<section class="div1 language" lang="la"><section class="div2"><p class="noindent">

conversatione et in tanta civitate magna sit carnalium multitudo peregrinis praesertim, qui novi subinde veniunt, tanto violentius quanto inscitius illam consuetudinem retinentibus, tam immanem pestem nondum compesci sedarique potuisse. Verum tamen nos si Petrum apostolum honoraremus, debere praecepta eius audire et multo devotius epistulam in qua voluntas eius apparet, quam basilicam in qua non apparet, intueri; statimque accepto codice recitavi
ubi ait: <span class="italic">Christo enim passo pro nobis per carnem et vos eadem cogitatione armamini</span>, <span class="italic">quia qui passus est carne</span>, <span class="italic">desiit a carne, ut iam non hominum desideriis sed voluntate dei reliquum tempus in carne vivat. Sufficit enim vobis praeteritum tempus voluntate hominum perfecisse
ambulantes in libidinibus, desideriis, ebrietate</span>, <span class="italic">comissationibus et nefandis idolorum servitutibus.</span> Quibus
gestis,cum omnes uno animo in bonam voluntatem ire contempta mala consuetudine cernerem, hortatus sum ut meridiano tempore divinis lectionibus et psalmis interessent; ita illum diem multo mundius atque sincerius placere celebrandum et certe de multitudine convenientium facile posse apparere, qui mentem et qui ventrem sequeretur. Ita lectis omnibus sermo terminatus est.</p>
<p><span class="br"></span><span class="lineNumber">11</span><span class="br"></span>Pomeridiano autem die maior quam ante meridiem




</p></section><notes></notes></section>