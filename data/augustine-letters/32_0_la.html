<section class="div1 language" lang="la"><section class="div2"><p class="noindent">
<span class="italic">inanis est et fides vestra. Invenimur autem et falsi testes dei</span>, <span class="italic">quia testimonium diximus adversus deum</span>, <span class="italic">quod suscitaverit Christum</span>, <span class="italic">quem non suscitavit</span>? Si quis huic diceret: “Quid in hoc mendacio perhorrescis,
cum id dixeris quod, etiam si falsum sit, ad laudem dei maxime pertinet,” nonne huius detestatus insaniam quibus posset verbis et significationibus in lucem penetralia sui cordis aperiret, clamans non minore aut fortasse etiam maiore scelere in deo laudari falsitatem quam veritatem vituperari? Agendum
est igitur, ut ad cognitionem divinarum scripturarum
talis homo accedat, qui de sanctis libris tam sancte et veraciter existimet, ut nolit aliqua eorum parte delectari per officiosa mendacia, potiusque id, quod non intellegit, transeat, quam cor suum praeferat
illi veritati. Profecto enim cum hoc dicit, credi sibi expetit et id agit, ut divinarum scripturarum auctoritatibus non credamus.</p>
<p><span class="br"></span><span class="lineNumber">5</span><span class="br"></span>Et ego quidem qualibuscumque viribus quas dominus suggerit, omnia illa testimonia quae adhibita sunt adstruendae utilitati mendacii, aliter oportere intellegi ostenderem, ut ubique eorum firma veritas doceretur. Quam enim testimonia mendacia esse non debent, tam non debent favere mendacio. Sed hoc intellegentiae relinquo tuae. Admota enim lectioni diligentiore consideratione, multo id fortasse facilius videbis quam ego. Ad hanc autem considerationem
coget te pietas, qua cognoscis fluctuare auctoritatem divinarum scripturarum, ut in eis quod



</p></section><notes></notes></section>