<section class="div1 language" lang="la"><section class="div2"><p class="noindent">

in te laudare et amare possimus, quid audiremus nisi ab aliquo interiore familiari tuo, qui vitam tuam non in superficie sed penitus nosset? De hoc itaque tuo bono, dei dono, me quoque delectat familiarius et aliquanto diutius loqui tecum. Scio me non esse oneri tibi, si aliquid prolixum mitto, quod legendo diutius sis nobiscum. Nam et hoc comperi, quod inter tuas multas magnasque curas facile ac libenter legas, nostrisque opusculis, etiam quae ad alios conscripsimus,
si qua in manus tuas venire potuerunt, admodum delecteris; quanto magis, quod ad te scribitur, ubi tamquam praesenti loquar, et advertere
dignaris attentius et accipere gratius! Ab hac ergo epistula perge ad librum, quem simul misi, qui tuae reverentiae, et cur conscriptus sit et cur ad te potissimum missus, ipse suo principio commodius intimabit.</p>
</section>
<section class="div2">
<section class="opener">
No. 46 (Ep. CCIII)
<span class="salute"><span class="ac">Domino Insigni Et Praestantissimo Ac Desiderantissimo Filio Largo Augustinus In Domino Salutem</span></span>
</section>
<p>Accepi litteras eximietatis tuae, quibus me ad te petis ut scriberem. Quod quidem non desiderares, nisi et hoc, quod me posse scribere existimasti,




</p></section><notes></notes></section>