<section class="div1 language" lang="la"><section class="div2"><p class="noindent">

respondit eis: <span class="italic">Neminem concusseritis, nulli calumniam feceritis, sufficiat vobis stipendium vestrum.</span> Non eos utique sub armis militare prohibuit, quibus suum stipendium sufficere debere praecepit.</p>
<p><span class="br"></span><span class="lineNumber">5</span><span class="br"></span>Maioris quidem loci sunt apud deum, qui omnibus istis saecularibus actionibus derelictis etiam summa continentia castitatis ei serviunt. <span class="italic">Sed unusquisque</span>, sicut dicit apostolus, <span class="italic">proprium donum habet a deo, alius sic, alius autem sic.</span> Alii ergo pro vobis orando pugnant contra invisibiles inimicos, vos pro eis pugnando laboratis contra visibiles barbaros. Utinam una fides esset in omnibus, quia et minus laboraretur et facilius diabolus cum suis angelis vinceretur! Sed quia in hoc saeculo necesse est, ut cives regni caelorum
inter errantes et impios temptationibus agitentur, ut exerceantur et tamquam in fornace sicut aurum probentur, non debemus ante tempus velle cum solis sanctis et iustis vivere, ut hoc suo tempore mereamur accipere.</p>
<p><span class="br"></span><span class="lineNumber">6</span><span class="br"></span>Hoc ergo primum cogita, quando armaris ad pugnam, quia virtus tua etiam ipsa corporalis donum dei est; sic enim cogitabis de dono dei non facere contra deum. Fides enim quando promittitur, etiam hosti servanda est, contra quem bellum geritur; quanto magis amico, pro quo pugnatur! Pacem habere debet voluntas, bellum necessitas, ut liberet deus a necessitate et conservet in pace. Non enim




</p></section><notes></notes></section>