<section class="div1 language" lang="la"><section class="div2"><p class="noindent">

accepisti, ago gratias, quas nullis verbis explicare possim; deus hoc rependat in animam tuam. Omnis itaque fratrum coetus, qui apud eos coepit coalescere, tanta tibi praerogativa obstrictus est, ut locis terrarum tantum longe disiunctis ita nobis consulueris tamquam praesentissimus spiritu. Quapropter
precibus, quantum valemus, incumbimus, ut gregem tibi commissum tecum dominus sustinere dignetur nec te uspiam deserere, sed adesse <span class="italic">adiutor in opportunitatibus faciens</span> cum ecclesia sua <span class="italic">misericordiam</span>
per sacerdotium tuum, qualem spiritales viri ut faciat lacrimis eum gemitibusque interpellant.</p>
<p><span class="br"></span><span class="lineNumber">2</span><span class="br"></span>Scias itaque, domine beatissime et plenissima caritate
venerabilis, non desperare nos, immo sperare nos vehementer, quod dominus et deus noster per auctoritatem personae, quam geris, quam non carni, sed spiritu tuo inpositam esse confidimus, multas carnales foeditates et aegritudines, quas Africana ecclesia in multis patitur, in paucis gemit . . . conciliorum gravi ense et tua gravitate posse sanari. Cum enim apostolus tria breviter genera vitiorum detestanda et vitanda uno in loco posuerit, de quibus innumerabilium peccatorum exsurrexit seges, unum horum, quod quidem secundo loco posuit, acerrime in ecclesia vindicatur; duo autem reliqua, id est primum et ultimum, tolerabilia videntur hominibus atque ita paulatim fieri potest, ut nec vitia iam putentur.
Ait enim vas electionis: <span class="italic">Non in comissationibus
et ebrietatibus</span>, <span class="italic">non in cubilibus et inpudicitiis</span>, <span class="italic">non</span>
</p></section><notes></notes></section>