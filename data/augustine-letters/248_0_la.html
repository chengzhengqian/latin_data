<section class="div1 language" lang="la"><section class="div2"><p class="noindent">

vera, quia divina, sententia est, qua scriptum est in sanctis libris: <span class="italic">Qui autem diligit iniquitatem, odit animam suam.</span> Cum ergo odissem animam meam, verum amicum quo modo habere poteram ea mihi optantem, in quibus ipse me ipsum patiebar inimicum? <span class="italic">Cum vero benignitas et gratia salvatoris nostri inluxit mihi non secundum merita mea sed secundum ipsius misericordiam,</span> tu ab hac alienus quo modo esse poteras amicus meus, qui, unde beatus esse possem, penitus ignorabas et non in hoc me amabas, in quo mihi ipse iam fueram utcumque amicus effectus?</p>
<p><span class="br"></span><span class="lineNumber">4</span><span class="br"></span>Gratias itaque domino, quod te mihi amicum facere tandem aliquando dignatur. Nunc enim nobis est “rerum humanarum et divinarum cum benivolentia et caritate consensio” in Christo Iesu domino nostro, verissima pace nostra. Qui duobus praeceptis cuncta praeconia divina conclusit dicens: <span class="italic">Diliges dominum deum tuum ex toto corde tuo et ex tota anima tua et ex tota mente tua, et: Diliges proximum tuum tamquam te ipsum; in his duobus praeceptis tota lex pendet et prophetae.</span> In illo primo rerum divinarum, in hoc secundo rerum humanarum est cum benivolentia et caritate consensio. Haec duo si mecum firmissime teneas, amicitia nostra vera ac sempiterna erit et non solum invicem nos sed etiam ipsi domino sociabit.</p>
<p><span class="br"></span><span class="lineNumber">5</span><span class="br"></span>Quod ut fiat, exhortor gravitatem et prudentiam tuam, ut iam etiam fidelium sacramenta percipias;





</p></section><notes></notes></section>