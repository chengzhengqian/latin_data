<section class="div1 language" lang="la"><section class="div2"><p class="noindent">
quae laudatione digna sunt, non putantur habenda, nisi laudetur ab hominibus homo, vel ea quoque vult in se multum quisque laudari, quae aut exigua laude aut etiam vituperatione digniora sunt. Unde Horatius Ennio vigilantior ait:</p>
<blockquote><p>
<span class="line">laudis amore tumes? sunt certa piacula, quae te</span><span class="linebreak"></span>
<span class="line">ter pure lecto poterunt recreare libello.</span><span class="linebreak"></span></p></blockquote>
<p><span class="br"></span><span class="lineNumber">4</span><span class="br"></span>Ita tumorem de amore laudis humanae velut serpentis morsum medicinalibus verbis quasi excantandum putavit. Docuit itaque nos per apostolum suum magister bonus neque propterea nos recte vivere et recte facere, ut laudemur ab hominibus, id est finem recti nostri non in hominum laudibus ponere et tamen propter ipsos homines quaerere laudes hominum. Etenim cum laudantur boni, non laudatis sed laudantibus prodest. Nam illis, quantum ad ipsos adtinet, quod boni sunt sufficit; sed eis, quibus expedit imitari bonos, gratulandum est, cum ab eis laudantur boni, quoniam sic indicant eos sibi placere, quos veraciter laudant. Dicit ergo apostolus quodam loco: <span class="italic">Si hominibus placerem, Christi servus non essem</span>, et idem dicit alio loco: <span class="italic">Placete omnibus per omnia, sicut et ego omnibus per omnia placeo</span>, sed adiungens causam: <span class="italic">Non quaerens quod mihi utile est, sed quod multis, ut salvi fiant</span>. Ecce quod quaerebat in laude hominum, ubi etiam dicebat: <span class="italic">De cetero, fratres, quaecumque sunt vera, quaecumque pudica, quaecumque casta, quaecumque sancta, quaecum-</span>
</p></section><notes></notes></section>