<section class="div1 language" lang="la"><section class="div2"><p class="noindent">
denique ipsorum philosophorum garrulae argutiae, qui vel deum prorsus non cognoverunt vel, <span class="italic">cum cognovissent deum, non sicut deum glorificaverunt aut gratias egerunt, sed evanuerunt in cogitationibus suis et obscuratum est insipiens cor eorum et dicentes se esse sapientes stulti facti sunt et inmutaverunt gloriam incorrupti
dei in similitudinem imaginis corruptibilis hominis et volucrum et quadrupedum et serpentium</span> vel qui istis simulacris non dediti aut non nimis dediti <span class="italic">coluerunt</span> tamen <span class="italic">et servierunt creaturae potius quam creatori.</span> Absit omnino ut istorum vanitates et insaniae mendaces, ventosae nugae ac superbus error recte liberales litterae nominentur hominum scilicet infelicium,
qui dei gratiam per Iesum Christum dominum
nostrum, qua sola liberamur de corpore mortis huius, non cognoverunt nec in eis ipsis quae vera senserunt. Historia sane, cuius scriptores fidem se praecipue narrationibus suis debere profitentur, fortassis habeat aliquid cognitione dignum liberis, cum sive bona sive mala hominum tamen vera narrantur. Quamvis in eis cognoscendis, qui sancto spiritu non adiuti sunt rumoresque colligere ipsa humanae infirmitatis
condicione compulsi sunt, quem ad modum non fallerentur in plurimis, omnino non video. Est tamen aliqua in eis propinquitas libertatis, si voluntatem
mentiendi non habent nec homines fallunt, nisi cum ab hominibus humana infirmitate falluntur.</p>
</section><notes></notes></section>