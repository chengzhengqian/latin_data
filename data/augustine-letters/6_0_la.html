<section class="div1 language" lang="la"><section class="div2">
<p><span class="br"></span><span class="lineNumber">3</span><span class="br"></span>Quod si in natura humana talis vita non cadit, cur aliquando evenit ista securitas? Cur tanto evenit crebrius, quanto quisque in mentis penetralibus adorat deum? Cur in actu etiam humano plerumque
ista tranquillitas manet, si ex illo adyto ad agendum quisque procedat? Cur interdum et cum loquimur, mortem non formidamus, cum autem non loquimur, etiam cupimus? Tibi dico, non enim hoc cuilibet dicerem, tibi, inquam, dico, cuius itinera in superna bene novi, tune, cum expertus saepe sis, quam dulce vivat, cum amori corporeo animus moritur,
negabis tandem totam hominis vitam posse intrepidam
fieri, ut rite sapiens nominetur? Aut hanc affectionem, ad quam<a class="footnoteLink" href="#note_LCL239_12_1" id="target_note_LCL239_12_1"><sup>1</sup></a> ratio nititur, tibi accidisse umquam, nisi cum in intimis tuis ageres, asserere audebis? Quae cum ita sint, restare unum vides, ut tu quoque in commune consulas, quo vivamus simul. Quid enim cum matre agendum sit, quam certe frater Victor non deserit, tu multo melius calles quam ego. Alia scribere, ne te ab ista cogitatione averterem, nolui.</p>
</section>
<section class="div2">
<section class="opener">
No. 4 (Ep. XV)
<span class="salute"><span class="ac">Romaniano Augustinus</span></span>
</section>
<p><span class="br"></span><span class="lineNumber">1</span><span class="br"></span>Non haec epistula sic inopiam chartae indicat, ut membranas saltem abundare testetur? Tabellas eburneas, quas habeo, avunculo tuo cum litteris misi. Tu enim huic pelliculae facilius ignosces, quia differri




</p></section><notes><section class="footnotes"><ul><li class="note" id="note_LCL239_12_1"><a class="footnoteCrossrefLink" href="#target_note_LCL239_12_1" title="Click to highlight in text"><sup class="lineRef">1</sup>quam <span class="italic">Goldbacher</span>: ad quam <span class="italic">A. Souter.</span></a></li><script type="text/javascript">document.getElementById('note_LCL239_12_1').style.display = "none";</script></ul></section></notes></section>