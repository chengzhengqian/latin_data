<section class="div1 language" lang="la"><section class="div2"><p class="noindent">

et id celebrabitur in ecclesia, quod pie honesteque celebratur. Haec interim de comissationibus et ebrietatibus dicta sint.</p>
<p><span class="br"></span><span class="lineNumber">7</span><span class="br"></span>II. De contentione autem et zelo quid me attinet dicere, quando ista vitia non in plebe, sed in nostro numero graviora sunt? Horum autem morborum mater superbia est et humanae laudis aviditas, quae etiam hypocrisin saepe generat. Huic non resistitur,
nisi crebris divinorum librorum testimoniis incutiatur timor et caritas dei, si tamen ille, qui hoc agit, se ipsum praebeat patientiae atque humilitatis exemplum minus sibi adsumendo, quam offertur, sed tamen ab eis, qui se honorant, nec totum nec nihil accipiendo et id, quod accipitur laudis aut honoris, non propter se, qui totus coram deo esse debet et humana contemnere, sed propter illos accipiatur, quibus consulere non potest, si nimia deiectione vilescat. Ad hoc enim pertinet, quod dictum est: <span class="italic">Nemo iuventutem tuam contemnat</span>, cum ille hoc dixerit, qui alio loco ait: <span class="italic">Si hominibus placere vellem</span>, <span class="italic">Christi servus non essem.</span></p>
<p><span class="br"></span><span class="lineNumber">8</span><span class="br"></span>Magnum est de honoribus et laudibus hominum non laetari, sed et omnem inanem pompam praecidere et, si quid inde necessarium retinetur, id totum ad utilitatem honorantium salutemque conferre. Non enim frustra dictum est: <span class="italic">Deus confringet ossa hominibus placere volentium.</span> Quid enim languidius, quid tam sine stabilitate ac fortitudine, quod ossa significant, quam homo quem male loquentium





</p></section><notes></notes></section>