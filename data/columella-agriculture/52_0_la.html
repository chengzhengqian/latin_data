<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2">
<h2><span class="ac">Liber II</span></h2>
<p>I. Quaeris ex me, P. Silvine, quod ego sine cunctatione
non recuso docere, cur priore libro veterem<a class="footnoteLink" href="#note_LCL361_104_1" id="target_note_LCL361_104_1"><sup>1</sup></a> opinionem fere omnium, qui de cultu agrorum locuti sunt, a principio confestim reppulerim, falsamque sententiam repudiaverim censentium longo aevi situ longique iam temporis exercitatione fatigatam
<span class="br"></span><span class="lineNumber">2</span><span class="br"></span>et effetam humum consenuisse. Nec te ignoro cum et aliorum inlustrium scriptorum tum praecipue Tremeli auctoritatem revereri, qui, cum plurima rusticarum rerum praecepta simul eleganter et scite memoriae prodiderit, videlicet inlectus nimio favore priscorum de simili materia disserentium falso credidit parentem omnium terram, sicut muliebrem sexum aetate anili iam confectam, progenerandis esse fetibus inhabilem. Quod ipse quoque confiterer,
<span class="br"></span><span class="lineNumber">3</span><span class="br"></span>si in totum nullae fruges provenirent.<a class="footnoteLink" href="#note_LCL361_104_2" id="target_note_LCL361_104_2"><sup>2</sup></a> Nam et hominis tum demum declaratur sterile senium, non cum desinit mulier trigeminos aut geminos parere, sed cum omnino nullum conceptum edere valet. Itaque transactis iuventae temporibus, etiam si longe vita superest, partus tamen annis denegatus non restituitur.





</p></section><notes><section class="footnotes"><ul><li class="note" id="note_LCL361_104_1"><a class="footnoteCrossrefLink" href="#target_note_LCL361_104_1" title="Click to highlight in text"><sup class="lineRef">1</sup>veterum <span class="italic">R, edd. ante Schn.</span></a></li><script type="text/javascript">document.getElementById('note_LCL361_104_1').style.display = "none";</script><li class="note" id="note_LCL361_104_2"><a class="footnoteCrossrefLink" href="#target_note_LCL361_104_2" title="Click to highlight in text"><sup class="lineRef">2</sup>convenirent <span class="italic">SA.</span></a></li><script type="text/javascript">document.getElementById('note_LCL361_104_2').style.display = "none";</script></ul></section></notes></section>