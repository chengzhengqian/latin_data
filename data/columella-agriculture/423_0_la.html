<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2"><p class="noindent">

non effugiat observare desilientem matricem, saepiusque
ad cubile pervenire, et pavonina ova, quae propter magnitudinem difficilius a gallina moventur, versare manu: idque quo diligentius faciat, una pars ovorum notanda est atramento, quod signum habebit
<span class="br"></span><span class="lineNumber">13</span><span class="br"></span>aviarius,<a class="footnoteLink" href="#note_LCL407_382_1" id="target_note_LCL407_382_1"><sup>1</sup></a> an a gallina conversa sint. Sed, ut dixi, meminerimus cohortales quam maximas ad hanc rem praeparari. Quae si mediocris habitus sunt, non debent amplius quam terna pavonina et sena generis sui fovere. Cum deinde fecerit pullos, ad aliam nutricem gallinacei debebunt transferri, et subinde qui nati fuerint pavonini ad unam congregari, donec
<span class="br"></span><span class="lineNumber">14</span><span class="br"></span>quinque et viginti capitum grex efficiatur. Sed cum<a class="footnoteLink" href="#note_LCL407_382_2" id="target_note_LCL407_382_2"><sup>2</sup></a> erunt editi pulli, similiter ut gallinacei primo die non moveantur: postero die cum educatrice transferantur
in caveam: primisque diebus alantur hordeaceo farre vino resperso, nec minus ex quolibet frumento cocta pulticula, et refrigerata. Post paucos deinde dies huic<a class="footnoteLink" href="#note_LCL407_382_3" id="target_note_LCL407_382_3"><sup>3</sup></a> cibo adiciendum erit concisum porrum Tarentinum, et caseus mollis vehementer expressus; nam serum nocere pullis manifestum est.
<span class="br"></span><span class="lineNumber">15</span><span class="br"></span>Locustae quoque pedibus ademptis utiles cibandis pullis habentur, atque his pasci debent usque ad sextum mensem: postmodum satis est hordeum de manu praebere. Possunt autem post quintum et trigesimum diem quam nati sunt, etiam in agrum



</p></section><notes><section class="footnotes"><ul><li class="note" id="note_LCL407_382_1"><a class="footnoteCrossrefLink" href="#target_note_LCL407_382_1" title="Click to highlight in text"><sup class="lineRef">1</sup>habiarius <span class="italic">S.</span></a></li><script type="text/javascript">document.getElementById('note_LCL407_382_1').style.display = "none";</script><li class="note" id="note_LCL407_382_2"><a class="footnoteCrossrefLink" href="#target_note_LCL407_382_2" title="Click to highlight in text"><sup class="lineRef">2</sup>cum <span class="italic">ac</span>: <span class="italic">om. SA.</span></a></li><script type="text/javascript">document.getElementById('note_LCL407_382_2').style.display = "none";</script><li class="note" id="note_LCL407_382_3"><a class="footnoteCrossrefLink" href="#target_note_LCL407_382_3" title="Click to highlight in text"><sup class="lineRef">3</sup>huic <span class="italic">ac</span>: hic <span class="italic">S</span>: hoc <span class="italic">A.</span></a></li><script type="text/javascript">document.getElementById('note_LCL407_382_3').style.display = "none";</script></ul></section></notes></section>