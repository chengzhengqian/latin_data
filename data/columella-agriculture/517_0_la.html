<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2"><p class="noindent">

iam dixi prius, aestimator bonus esse non potest, nisi fuerit etiam peritus, ut in unoquoque corrigere queat perperam factum. Neque enim satis est reprehendisse<a class="footnoteLink" href="#note_LCL408_54_1" id="target_note_LCL408_54_1"><sup>1</sup></a> peccantem, si non doceat recti viam. Libenter igitur eadem loquor<a class="footnoteLink" href="#note_LCL408_54_2" id="target_note_LCL408_54_2"><sup>2</sup></a> tam docendus est futurus villicus, quam futurus figulus aut faber. Et haud facile dixerim, num illa tanto expeditiora sint discentibus artificia, quanto minus ampla sunt.
<span class="br"></span><span class="lineNumber">10</span><span class="br"></span>Rusticationis autem magna et diffusa materia est, partesque si velimus eius percensere, vix numero comprehendamus. Quare satis admirari nequeo, quod primo scriptorum meorum exordio iure conquestus
sum, ceterarum artium minus vitae necessariarum
repertos antistites, agriculturae neque discipulos neque praeceptores inventos; nisi magnitudo
rei fecerit<a class="footnoteLink" href="#note_LCL408_54_3" id="target_note_LCL408_54_3"><sup>3</sup></a> reverentiam vel discendi vel profitendi
paene immensam scientiam, cum tamen non ideo turpi desperatione oportuerit eam neglegi.<a class="footnoteLink" href="#note_LCL408_54_4" id="target_note_LCL408_54_4"><sup>4</sup></a>
<span class="br"></span><span class="lineNumber">11</span><span class="br"></span>Nam nec oratoria disciplina deseritur, quia perfectus orator nusquam repertus est; nec philosophia, quia nullus consummatae sapientiae:<a class="footnoteLink" href="#note_LCL408_54_5" id="target_note_LCL408_54_5"><sup>5</sup></a> sed e contrario plurimi semetipsos exhortantur vel aliquas partes earum addiscere, quamvis universas percipere non possint. Etenim quae probabilis ratio est obmutescendi,
quia nequeas orator esse perfectus, aut in socordiam compelli, quia desponderis sapientiam?
<span class="br"></span><span class="lineNumber">12</span><span class="br"></span>Magnae rei quantulumcunque possederis, fuisse participem, non minima gloria est. Quis ergo,








</p></section><notes><section class="footnotes"><ul><li class="note" id="note_LCL408_54_1"><a class="footnoteCrossrefLink" href="#target_note_LCL408_54_1" title="Click to highlight in text"><sup class="lineRef">1</sup>reprehendisse <span class="italic">R</span>: reprehendi <span class="italic">SA.</span></a></li><script type="text/javascript">document.getElementById('note_LCL408_54_1').style.display = "none";</script><li class="note" id="note_LCL408_54_2"><a class="footnoteCrossrefLink" href="#target_note_LCL408_54_2" title="Click to highlight in text"><sup class="lineRef">2</sup>loquor <span class="italic">R</span>: loquatur <span class="italic">A</span>: loquitur <span class="italic">S.</span></a></li><script type="text/javascript">document.getElementById('note_LCL408_54_2').style.display = "none";</script><li class="note" id="note_LCL408_54_3"><a class="footnoteCrossrefLink" href="#target_note_LCL408_54_3" title="Click to highlight in text"><sup class="lineRef">3</sup>fecerit <span class="italic">AR</span>: ceperit <span class="italic">S.</span></a></li><script type="text/javascript">document.getElementById('note_LCL408_54_3').style.display = "none";</script><li class="note" id="note_LCL408_54_4"><a class="footnoteCrossrefLink" href="#target_note_LCL408_54_4" title="Click to highlight in text"><sup class="lineRef">4</sup>negligi <span class="italic">R.</span></a></li><script type="text/javascript">document.getElementById('note_LCL408_54_4').style.display = "none";</script><li class="note" id="note_LCL408_54_5"><a class="footnoteCrossrefLink" href="#target_note_LCL408_54_5" title="Click to highlight in text"><sup class="lineRef">5</sup>sapientiae <span class="italic">R</span>: scientiae <span class="italic">SA.</span></a></li><script type="text/javascript">document.getElementById('note_LCL408_54_5').style.display = "none";</script></ul></section></notes></section>