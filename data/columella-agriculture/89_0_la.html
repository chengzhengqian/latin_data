<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2"><p class="noindent">

diebus, quibus vicia circa aequinoctium, alterum autcm mensis Ianuarii ultimi vel primi Februarii, cum in semen<a class="footnoteLink" href="#note_LCL361_178_1" id="target_note_LCL361_178_1"><sup>1</sup></a> seminatur; sed hac satione iugerum sex modiis, illa septem occupamus. Utraque cruda terra non incommode fit, daturque opera ut spisse aretur, nec tamen alte, nam si plus quattuor digitis adobrutum est semen cius, non facile prodit; propter quod non nulli prius quam serant, minimis aratris proscindunt atque ita iaciunt semina et sarculis adobruunt.<a class="footnoteLink" href="#note_LCL361_178_2" id="target_note_LCL361_178_2"><sup>2</sup></a></p>
<span class="br"></span><span class="lineNumber">34</span><span class="br"></span><p>Ervum autem laetatur loco macro nec umido, quia luxuria plerumque corrumpitur. Potest autumno seri nec minus post brumam Ianuarii parte novissima vel toto Februario, dum ante Kalendas Martias, quem mensem universum negant agricolae huic legumini convenire, quod eo tempore satum pecori sit noxium et praecipue bubus, quos pabulo suo cerebrosos reddat. Quinque modiis iugerum obseritur.</p>
<span class="br"></span><span class="lineNumber">35</span><span class="br"></span><p>Cicera bubus ervi loco fresa datur in Hispania Baetica; quae cum suspensa mola divisa est, paulum aqua maceratur, dum lentescat,<a class="footnoteLink" href="#note_LCL361_178_3" id="target_note_LCL361_178_3"><sup>3</sup></a> atque ita mixta paleis succretis<a class="footnoteLink" href="#note_LCL361_178_4" id="target_note_LCL361_178_4"><sup>4</sup></a> pecori praebetur. Sed ervi duodecim
librae satisfaciunt uni iugo, cicerae sedecim. Eadem hominibus non inutilis neque iniucunda est; sapori certe nihilo differt a cicercula, colore tantum discernitur, nam est obsoletior et nigro propior.


 



</p></section><notes><section class="footnotes"><ul><li class="note" id="note_LCL361_178_1"><a class="footnoteCrossrefLink" href="#target_note_LCL361_178_1" title="Click to highlight in text"><sup class="lineRef">1</sup>semen <span class="italic">SAR, Lundström</span>: messem <span class="italic">E duo dett,, et vulgo.</span></a></li><script type="text/javascript">document.getElementById('note_LCL361_178_1').style.display = "none";</script><li class="note" id="note_LCL361_178_2"><a class="footnoteCrossrefLink" href="#target_note_LCL361_178_2" title="Click to highlight in text"><sup class="lineRef">2</sup>adruunt <span class="italic">S, Lundström</span>: adfruunt <span class="italic">A.</span></a></li><script type="text/javascript">document.getElementById('note_LCL361_178_2').style.display = "none";</script><li class="note" id="note_LCL361_178_3"><a class="footnoteCrossrefLink" href="#target_note_LCL361_178_3" title="Click to highlight in text"><sup class="lineRef">3</sup>inlentescat <span class="italic">Ald., Lundström, cum codd. ut videtur.</span></a></li><script type="text/javascript">document.getElementById('note_LCL361_178_3').style.display = "none";</script><li class="note" id="note_LCL361_178_4"><a class="footnoteCrossrefLink" href="#target_note_LCL361_178_4" title="Click to highlight in text"><sup class="lineRef">4</sup><span class="italic">sic Lundström, cum codd. ut videtur</span>: subtritis <span class="italic">vulgo.</span></a></li><script type="text/javascript">document.getElementById('note_LCL361_178_4').style.display = "none";</script></ul></section></notes></section>