<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2">
<p>Quod si frigoribus oleum cum amurca congelabitur, plusculo sale cocto utique utendum erit. Ea res resolvit oleum, et separat ab omni vitio. Neque verendum est, ne salsum fiat. Nam quantumcunque adieceris salis, nihilominus saporem non recipit oleum. Solet autem ne sic<a class="footnoteLink" href="#note_LCL408_316_1" id="target_note_LCL408_316_1"><sup>1</sup></a> quidem resolvi, cum maiora frigora incesserunt: itaque nitrum torretur, et contritum inspergitur et commiscetur; ea res
<span class="br"></span><span class="lineNumber">13</span><span class="br"></span>eliquat amurcam. Quidam quamvis diligentes olearii
bacam integram prelo non subiciunt, quod existimant
aliquid olei deperire. Nam cum preli pondus accepit, non sola exprimitur amurca, sed et aliquid secum pinguitudinis attrahit.</p>
<p>Illud autem in totum praecipiendum habeo, ut neque fumus neque fuligo, quamdiu viride oleum conficitur, in torcular<a class="footnoteLink" href="#note_LCL408_316_2" id="target_note_LCL408_316_2"><sup>2</sup></a> admittatur, aut in cellam oleariam. Nam est utraque res inimica huic rei; peritissimique olearii vix patiuntur ad unam lucernam
opus fieri. Quapropter ad eum statum caeli et torcular et cella olearia constituenda est, qui maxime a frigidis ventis aversus est, ut quam minime vapor
<span class="br"></span><span class="lineNumber">14</span><span class="br"></span>ignis desideretur. Dolia autem et seriae, in quibus oleum reponitur, non tantum eo tempore curanda sunt cum fructus necessitas cogit, sed ubi fuerint a mercatore vacuata, confestim villica debet adhibere curam, ut si quae faeces aut amurcae in fundis vasorum subsederint, statim emundentur, et non calidissima


</p></section><notes><section class="footnotes"><ul><li class="note" id="note_LCL408_316_1"><a class="footnoteCrossrefLink" href="#target_note_LCL408_316_1" title="Click to highlight in text"><sup class="lineRef">1</sup>si <span class="italic">SAac.</span></a></li><script type="text/javascript">document.getElementById('note_LCL408_316_1').style.display = "none";</script><li class="note" id="note_LCL408_316_2"><a class="footnoteCrossrefLink" href="#target_note_LCL408_316_2" title="Click to highlight in text"><sup class="lineRef">2</sup>torcular <span class="italic">c</span>: trocular <span class="italic">A</span>: troclar <span class="italic">a</span>: trocla <span class="italic">S.</span></a></li><script type="text/javascript">document.getElementById('note_LCL408_316_2').style.display = "none";</script></ul></section></notes></section>