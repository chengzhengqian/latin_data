<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2"><p class="noindent">

reditus in ubertate frugum quam impendii, si maiora mercemur armenta, praesertim in Italia, ubi arbustis atque oleis consitus ager altius resolvi ac subigi desiderat, ut et summae radices vitium olearumque vomeribus rescindantur, quae si maneant, frugibus obsint, et inferiores penitus subacto solo facilius
<span class="br"></span><span class="lineNumber">25</span><span class="br"></span>capiant umoris alimentum. Potest tamen illa Celsi ratio Numidiae et Aegypto convenire, ubi plerumque arboribus viduum solum frumentis seminatur; atque eius modi terram pinguibus harenis putrem velut cinerem solutam quamvis levissimo dente moveri satis est. Bubulcum autem per proscissum ingredi oportet alternisque versibus obliquum tenere aratrum et alternis recto plenoque sulcare, sed ita necubi crudum solum et immotum relinquat, quod agricolae
<span class="br"></span><span class="lineNumber">26</span><span class="br"></span>scamnum vocant; boves, cum ad arborem venerint, fortiter retinere ac retardare, ne in radicem maiore nisu vomis impactus colla commoveat, neve aut cornu bos ad stipitem vehementius offendat aut extremo iugo truncum delibet ramumque deplantet. Voce potius quam verberibus terreat, ultimaque sint opus recusantibus remedia plagae. Numquam stimulo
lacessat iuvencum, quae res taetricum<a class="footnoteLink" href="#note_LCL361_124_1" id="target_note_LCL361_124_1"><sup>1</sup></a> calcitrosumque
eum reddit, non numquam tamen admoneat






</p></section><notes><section class="footnotes"><ul><li class="note" id="note_LCL361_124_1"><a class="footnoteCrossrefLink" href="#target_note_LCL361_124_1" title="Click to highlight in text"><sup class="lineRef">1</sup>quae res taetricum <span class="italic">scripsi, praeeunte ex parte Lundstr√∂m</span> (q. r. taetratum): quae rescae tratum <span class="italic">SA</span>: q; reste (<span class="italic">vel</span> recte) tractum <span class="italic">R</span>: iuvencumque reste (<span class="italic">vel</span> recte) tractum <span class="italic">vett. edd.</span>: quod retrectantem <span class="italic">Gesn., Schn., praeeunte Ursino</span> (q. retractantem).</a></li><script type="text/javascript">document.getElementById('note_LCL361_124_1').style.display = "none";</script></ul></section></notes></section>