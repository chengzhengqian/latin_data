<section class="div1 language" lang="la"><header><hgroup><h1>Lucius Junius Moderatus Columella</h1></hgroup></header><section class="div2"><p class="noindent">

ut supra dixi, facito. Hoc sinapi ad embamma non solum idoneo, sed etiam specioso uteris: nam est candoris eximii, si sit curiose factum.</p>
<p>LVIII. Priusquam olusatrum coliculum agat, radicem
eius eruito mense Ianuario vel etiam Februario, et diligenter defricatam<a class="footnoteLink" href="#note_LCL408_334_1" id="target_note_LCL408_334_1"><sup>1</sup></a> nequid terreni habeat, in aceto et sale componito: deinde post diem trigesimum
eximito, et corticem eius delibratum abicito. Ceterum medullam eius concisam in fideliam vitream vel novam fictilem conicito, et adicito ius, quod sicut <span class="br"></span><span class="lineNumber">2</span><span class="br"></span>infra scriptum est fieri debebit: sumito mentam, et uvam passam, et exiguam cepam aridam, eamque cum torrido farre et exiguo melle subterito: quae cum fuerit bene trita, sapae vel defruti duas partes et aceti unam permisceto: atque ita in eandem fideliam confundito, eamque operculo contectam pelliculato. Cum deinde uti voles, cum suo iure concisas radiculas promito, et oleum adicito. Hoc ipso tempore siseris radicem poteris eadem ratione, qua supra, condire: sed cum exegerit usus, eximes de fidelia, et oxymeli cum exiguo oleo superfunde.</p>
<p>LIX. Addito in mortarium satureiam, mentam, rutam, coriandrum, apium, porrum sectivum, aut si id non erit viridem cepam, folia lactucae, folia erucae, thymum viride vel nepetam, tum etiam viride puleium, et caseum recentem<a class="footnoteLink" href="#note_LCL408_334_2" id="target_note_LCL408_334_2"><sup>2</sup></a> et salsum: ea omnia pariter conterito, acetique piperati exiguum, permisceto.
Hanc mixturam cum in catillo composueris, oleum superfundito.</p>
</section><notes><section class="footnotes"><ul><li class="note" id="note_LCL408_334_1"><a class="footnoteCrossrefLink" href="#target_note_LCL408_334_1" title="Click to highlight in text"><sup class="lineRef">1</sup>diffricatam <span class="italic">S</span>: defricatam <span class="italic">Aac</span>.</a></li><script type="text/javascript">document.getElementById('note_LCL408_334_1').style.display = "none";</script><li class="note" id="note_LCL408_334_2"><a class="footnoteCrossrefLink" href="#target_note_LCL408_334_2" title="Click to highlight in text"><sup class="lineRef">2</sup>recentem <span class="italic">c</span>: recens <span class="italic">SAa.</span></a></li><script type="text/javascript">document.getElementById('note_LCL408_334_2').style.display = "none";</script></ul></section></notes></section>