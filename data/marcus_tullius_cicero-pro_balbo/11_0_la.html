<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

violatura virtutem L. Corneli quam aequitas vestra
<span class="br"></span><span class="lineNumber">19</span><span class="br"></span>pudorem eius adiutura videatur. Itaque, quod maxime
petendum est, a vobis idcirco non peto, iudices, ne de vestra sapientia atque de vestra humanitate dubitare
videar. Est autem petendum, ne oderitis ingenium,
ne inimici sitis industriae, ne humanitatem opprimendam, ne virtutem puniendam putetis. Illud peto, ut, si causam ipsam per se firmam esse et stabilem videritis, hominis ipsius ornamenta adiumento
causae potius quam impedimento esse malitis.</p>
</section>
<section class="div2">
<p>VIII. Nascitur, iudices, causa Corneli ex ea lege, quam L. Gellius Cn. Cornelius ex senatus sententia tulerunt; qua lege videmus ita esse sanctum,<a class="footnoteLink" href="#note_LCL447_646_1" id="target_note_LCL447_646_1"><sup>1</sup></a> ut cives Romani sint ii, quos Cn. Pompeius de consilii sententia singillatim civitate donaverit. Donatum esse L. Cornelium praesens Pompeius dicit, indicant publicae
tabulae, accusator fatetur, sed negat ex foederato populo quemquam potuisse, nisi is populus fundus
<span class="br"></span><span class="lineNumber">20</span><span class="br"></span>factus esset, in hanc civitatem venire. O praeclarum interpretem iuris, auctorem antiquitatis, correctorem atque emendatorem nostrae civitatis, qui hanc poenam foederibus adscribat, ut omnium praemiorum beneficiorumque
nostrorum expertes faciat foederatos!






</p></section><notes><section class="footnotes"><ul><li class="note" id="note_LCL447_646_1"><a class="footnoteCrossrefLink" href="#target_note_LCL447_646_1" title="Click to highlight in text"><sup class="lineRef">1</sup>satis esse sancti <span class="sc"><span class="italic">ms.</span></span>; satis esse sanctum <span class="italic">edd.</span>; ita esse sanctum <span class="italic">Reid</span>; rite esse sanctum <span class="italic">Peterson.</span></a></li><script type="text/javascript">document.getElementById('note_LCL447_646_1').style.display = "none";</script></ul></section></notes></section>