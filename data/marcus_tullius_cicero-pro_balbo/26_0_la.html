<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

id est ut populus Romanus suam maiestatem esse salvam velit. Quodsi iam ita esset, ut esse non potest, tamen de nostra maiestate, nihil de illorum caveretur. Potestne igitur nostra maiestas a Gaditanis
benigne conservari, si ad eam retinendam Gaditanos
praemiis elicere non possumus? Potest esse ulla denique maiestas, si impedimur, quo minus per populum Romanum beneficiorum virtutis causa tribuendorum
potestatem imperatoribus nostris deferamus?</p>
</section>
<section class="div2">
<p><span class="br"></span><span class="lineNumber">38</span><span class="br"></span>XVII. Sed quid ego disputo, quae mihi tum, si Gaditani contra me dicerent, vere posse dici viderentur?
Illis enim repetentibus L. Cornelium responderem
legem populum Romanum iussisse de civitate tribuenda; huic generi legum fundos populos fieri non solere; Cn. Pompeium de consilii sententia civitatem huic dedisse, nullum populi nostri iussum Gaditanos habere; itaque nihil esse sacrosanctum, quod lege exceptum videretur; si esset, tamen in foedere nihil esse cautum praeter pacem; additum esse etiam illud, ut maiestatem illi nostram conservare deberent, quae certe minueretur, si aut adiutoribus illorum civibus uti in bellis nobis non liceret aut praemii tribuendi potestatem nullam haberemus.</p>
<p><span class="br"></span><span class="lineNumber">39</span><span class="br"></span>Nunc vero quid ego contra Gaditanos loquar, cum id, quod defendo, voluntate eorum, auctoritate, legatione
ipsa comprobetur? Qui a principio sui generis



</p></section><notes></notes></section>