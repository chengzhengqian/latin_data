<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

vocatus? Nam Spoletinus T. Matrinius unus ex iis, quos C. Marius civitate donasset, dixit causam ex colonia Latina in primis firma et illustri. Quem cum disertus homo L. Antistius accusaret, non dixit fundum
Spoletinum populum non esse factum (videbat enim populos de suo iure, non de nostro fundos fieri solere), sed, cum lege Appuleia coloniae non essent deductae, qua lege Saturninus C. Mario tulerat, ut in singulas colonias ternos cives Romanos facere posset, negabat hoc beneficium re ipsa sublata valere debere.</p>
<p><span class="br"></span><span class="lineNumber">49</span><span class="br"></span>Nihil habet similitudinis ista accusatio; sed tamen tanta auctoritas in C. Mario fuit, ut non per L. Crassum,
adfinem suum, hominem incredibili eloquentia, sed paucis ipse verbis causam illam gravitate sua defenderit et probarit. Quis enim esset, iudices, qui imperatoribus nostris in bello, in acie, in exercitu dilectum virtutis, qui sociis, qui foederatis in defendendare publica nostra spem praemiorum eripi vellet?





</p></section><notes></notes></section>