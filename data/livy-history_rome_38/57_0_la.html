<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
scribere, et ut sociis Latini nominis quina dena milia peditum imperarent et mille et ducentos equites. <span class="br"></span><span class="lineNumber">10</span><span class="br"></span>Messallae Ligures Salinatori obtigit Gallia. praetores inde sortiti sunt: M. Claudio urbana, P. Claudio peregrina iurisdictio evenit; Q. Marcius Siciliam, C. Stertinius Sardiniam, L. Manlius Hispaniam citeriorem, C. Atinius ulteriorem est sortitus.</p>
<p>36. De exercitibus ita placuit: ex Gallia legiones quae sub C. Laelio fuerant ad M. Tuccium propraetorem in Bruttios traduci, <span class="br"></span><span class="lineNumber">2</span><span class="br"></span>et qui in Sicilia esset dimitti exercitum, et classem quae ibi esset Romam reduceret M. Sempronius propraetor. <span class="br"></span><span class="lineNumber">3</span><span class="br"></span>Hispaniis singulae legiones quae tum in iis provinciis erant decretae, et ut terna milia peditum ducenos equites ambo praetores in supplementum sociis imperarent secumque transportarent. <span class="br"></span><span class="lineNumber">4</span><span class="br"></span>priusquam in provincias novi magistratus proficiscerentur, supplicatio triduum, pro collegio decemvirorum imperata, fuit in omnibus compitis, quod luce inter horam tertiam ferme et quartam tenebrae obortae fuerant. et novendiale sacrificium indictum est, quod in Aventino lapidibus pluvisset.</p>
</section><notes></notes></section>