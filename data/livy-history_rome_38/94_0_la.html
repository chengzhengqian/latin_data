<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
senatu tradunt, <span class="br"></span><span class="lineNumber">11</span><span class="br"></span>librumque rationis eius cum Lucium fratrem adferre iussisset, inspectante senatu suis ipsum manibus concerpsisse, <span class="br"></span><span class="lineNumber">12</span><span class="br"></span>indignantem quod cum bis milliens in aerarium intulisset, quadragiens ratio ab se posceretur. <span class="br"></span><span class="lineNumber">13</span><span class="br"></span>ab eadem fiducia animi, cum quaestores pecuniam ex aerario contra legem promere non auderent, claves poposcisse et se aperturum aerarium dixisse, qui ut clauderetur effecisset.</p>
<p>56. Multa alia in Scipionis exitu maxime vitae dieque dicta, morte, funere, sepulcro, in diversum trahunt, ut cui famae quibus scriptis adsentiar non habeam. <span class="br"></span><span class="lineNumber">2</span><span class="br"></span>non de accusatore convenit—alii M. Naevium, alii Petillios diem dixisse scribunt—, non de tempore quo dicta dies sit, non de anno quo mortuus sit, <span class="br"></span><span class="lineNumber">3</span><span class="br"></span>non ubi mortuus aut elatus sit—alii Romae alii Literni et mortuum et sepultum. utrobique monumenta ostenduntur et statuae; nam et Literni monumentum monumentoque statua superimposita fuit, quam tempestate disiectam nuper vidimus ipsi, <span class="br"></span><span class="lineNumber">4</span><span class="br"></span>et Romae extra portam Capenam in Scipionum monumento tres statuae sunt, quarum duae P. et L. Scipionum dicuntur esse, tertia poetae Q. Enni.</p>
</section><notes></notes></section>