<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 evocatus in rostra: hac die, inquit, Quirites, Carthaginem vici, et prosequente populo Capitolium escendit. inde ne amplius tribuniciis iniuriis vexaretur, in voluntarium exilium Liternum concessit. incertum ibi an Romae defunctus sit; nam monumentum eius utrobique fuit. L. Scipio Asiaticus, frater Africani, eodem crimine peculatus accusatus damnatusque cum in vincula et carcerem duceretur, Ti. Sempronius Gracchus tr. pl., qui antea Scipionibus inimicus fuerat, intercessit et ob id beneficium Africani filiam duxit. cum quaestores in bona eius publice possidenda missi essent,<a class="footnoteLink" href="#note_LCL313_206_92" id="target_note_LCL313_206_92"><sup>92</sup></a> non modo in his ullum vestigium pecuniae regiae apparuit, sed nequaquam tantum redactum quantae summae erat damnatus. conlatam a cognatis et amicis innumerabilem pecuniam accipere noluit; quae necessaria ei erant ad cultum, redempta.</p>
</section><notes><section class="footnotes"><ul><li class="note" id="note_LCL313_206_92"><a class="footnoteCrossrefLink" href="#target_note_LCL313_206_92" title="Click to highlight in text"><sup class="lineRef">92</sup>missi essent <span class="italic">Gron.</span>: misissent <span class="italic">codd</span>.</a></li><script type="text/javascript">document.getElementById('note_LCL313_206_92').style.display = "none";</script></ul></section></notes></section>