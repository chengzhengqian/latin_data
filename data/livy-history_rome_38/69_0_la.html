<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 habuerat, nullam ob aliam causam quam quod praedae minus quod peteretur fuerat; <span class="br"></span><span class="lineNumber">12</span><span class="br"></span>quamquam tunc quoque Claudius auctor est ad quindecim milia Thracum praecedenti ad exploranda loca agmen Muttini Numidae occurrisse. quadringentos equites fuisse Numidas, paucos elephantos; <span class="br"></span><span class="lineNumber">13</span><span class="br"></span>Muttinis filium per medios hostes cum centum delectis equitibus perrupisse; eundem mox, cum iam Muttines, in medio elephantis locatis in cornua equitibus dispositis, manum cum hoste conseruisset, terrorem ab tergo praebuisse, <span class="br"></span><span class="lineNumber">14</span><span class="br"></span>atque inde turbatos equestri velut procella hostes ad peditum agmen non accessisse.</p>
<p><span class="br"></span><span class="lineNumber">15</span><span class="br"></span>Cn. Manlius per Macedoniam in Thessaliam exercitum traduxit. inde per Epirum Apolloniam cum pervenisset, nondum adeo hiberno contempto mari ut traicere auderet, Apolloniae hibernavit.</p>
<p>42. Exitu prope anni M. Valerius consul ex Liguribus ad magistratus subrogandos Romam venit, nulla memorabili in provincia gesta re, ut ea probabilis morae causa esset quod solito serius ad comitia venisset. <span class="br"></span><span class="lineNumber">2</span><span class="br"></span>comitia consulibus rogandis fuerunt ante diem duodecimum kalendas Martias; <span class="br"></span><span class="lineNumber">3</span><span class="br"></span>creati M. Aemilius Lepidus C. Flaminius. <span class="br"></span><span class="lineNumber">4</span><span class="br"></span>postero die praetores facti Ap. Claudius Pulcher, Ser. Sulpicius Galba, Q. Terentius Culleo, L. Terentius Massiliota, Q. Fulvius Flaccus, M. Furius Crassipes.</p>
</section><notes></notes></section>