<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">8</span><span class="br"></span>Tantum auri argentique iudicatum esse in domum L. Scipionis inlatum quantum venditis omnibus bonis redigi non posset. ubi ergo esse regium aurum, ubi tot hereditates acceptas? <span class="br"></span><span class="lineNumber">9</span><span class="br"></span>in domo quam sumptus non exhauserint exstare debuisse novae fortunae cumulum. at enim quod ex bonis redigi non possit, ex corpore et tergo per vexationem et contumelias L. Scipionis petituros inimicos, <span class="br"></span><span class="lineNumber">10</span><span class="br"></span>ut in carcere inter fures nocturnos et latrones vir clarissimus includatur, et in robore et tenebris exspiret, dein nudus ante carcerem proiciatur. <span class="br"></span><span class="lineNumber">11</span><span class="br"></span>non id Corneliae magis familiae quam urbi Romanae fore erubescendum.</p>
<p>60. Adversus ea Terentius praetor rogationem Petilliam et senatus consultum et iudicium de L. Scipione factum recitavit; <span class="br"></span><span class="lineNumber">2</span><span class="br"></span>se, nisi referatur pecunia in publicum quae iudicata sit, nihil habere quod faciat, nisi ut prendi damnatum et in vincula duci iubeat. <span class="br"></span><span class="lineNumber">3</span><span class="br"></span>tribuni cum in consilium secessissent, paulo post C. Fannius ex sua collegarumque aliorum, praeter Gracchum, sententia pronuntiavit praetori non intercedere tribunos quo minus sua potestate utatur. <span class="br"></span><span class="lineNumber">4</span><span class="br"></span>Ti. Gracchus ita decrevit, quo minus ex bonis L. Scipionis quod iudicatum sit redigatur se non intercedere praetori; <span class="br"></span><span class="lineNumber">5</span><span class="br"></span>L. Scipionem, qui regem opulentissimum orbis terrarum devicerit, imperium populi Romani propagaverit in ultimos terrarum fines, <span class="br"></span><span class="lineNumber">6</span><span class="br"></span>regem Eumenem Rhodios alias tot Asiae urbes devinxerit populi Romani beneficiis, 

</p></section><notes></notes></section>