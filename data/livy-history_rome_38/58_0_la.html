<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">5</span><span class="br"></span>Campani, cum eos ex senatus consulto, quod priore anno factum erat, censores Romae censeri coegissent—nam antea incertum fuerat ubi censerentur—, petierunt ut sibi cives Romanas ducere uxores liceret, <span class="br"></span><span class="lineNumber">6</span><span class="br"></span>et si qui prius duxissent, ut habere eas, et nati ante eam diem uti iusti sibi liberi heredesque essent. <span class="br"></span><span class="lineNumber">7</span><span class="br"></span>utraque res impetrata.</p>
<p>De Formianis Fundanisque municipibus et Arpinatibus C. Valerius Tappo tribunus plebis promulgavit, ut iis suffragii latio—nam antea sine suffragio habuerant civitatem—esset. <span class="br"></span><span class="lineNumber">8</span><span class="br"></span>huic rogationi quattuor tribuni plebis, quia non ex auctoritate senatus ferretur, cum intercederent, edocti populi esse non senatus ius suffragium quibus velit impertire, destiterunt incepto. <span class="br"></span><span class="lineNumber">9</span><span class="br"></span>rogatio perlata est ut in Aemilia tribu Formiani et Fundani, in Cornelia Arpinates ferrent; atque in his tribubus tum primum ex Valerio plebiscito censi sunt. <span class="br"></span><span class="lineNumber">10</span><span class="br"></span>M. Claudius Marcellus censor, sorte superato T. Quinctio, lustrum condidit. censa sunt civium capita ducenta quinquaginta octo milia trecenta octodecim. lustro perfecto consules in provincias profecti sunt.</p>
</section><notes></notes></section>