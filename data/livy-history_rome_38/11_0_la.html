<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 quantae esse solum infimum cuniculi poterat pervenerunt, silentio facto pluribus locis aure admota sonitum fodientium captabant. <span class="br"></span><span class="lineNumber">9</span><span class="br"></span>quem ubi acceperunt, aperiunt rectam in cuniculum viam; nec fuit magni operis: momento enim ad inane, suspenso furcillis<a class="footnoteLink" href="#note_LCL313_22_14" id="target_note_LCL313_22_14"><sup>14</sup></a> ab hostibus muro, pervenerunt. <span class="br"></span><span class="lineNumber">10</span><span class="br"></span>ibi commissis operibus, cum e fossa in cuniculum pateret iter, primo ipsis ferramentis, quibus in opere usi erant, deinde celeriter armati etiam subeuntes occultam sub terra ediderunt pugnam; segnior deinde ea facta est intersaepientibus cuniculum ubi vellent, nunc ciliciis praetentis nunc foribus raptim obiectis.</p>
<p><span class="br"></span><span class="lineNumber">11</span><span class="br"></span>Nova etiam haud magni operis adversus eos qui in cuniculo erant excogitata res. dolium a fundo pertusum, qua fistula modica inseri posset, et ferream fistulam operculumque dolii ferreum, et ipsum pluribus locis perforatum, fecerunt. hoc tenui pluma completum dolium, ore in cuniculum verso, posuerunt. <span class="br"></span><span class="lineNumber">12</span><span class="br"></span>per operculi foramina praelongae hastae, quas sarisas vocant, ad summovendos hostes eminebant. scintillam levem ignis inditam plumae folle fabrili ad caput fistulae imposito flando accenderunt. <span class="br"></span><span class="lineNumber">13</span><span class="br"></span>inde non solum magna vis fumi sed acrior etiam foedo quodam odore ex adusta pluma cum totum cuniculum complesset, vix durare quisquam intus poterat.</p>
</section><notes><section class="footnotes"><ul><li class="note" id="note_LCL313_22_14"><a class="footnoteCrossrefLink" href="#target_note_LCL313_22_14" title="Click to highlight in text"><sup class="lineRef">14</sup>furcillis <span class="italic">Briscoe</span>: furculis <span class="italic">BPVL</span>: furendis <span class="italic">N</span>: furcurlis <span class="italic">AEP<sup>x</sup></span>: fulturis <span class="italic">Gel.</span>: fulcris <span class="italic">Weiss.</span>: furcis <span class="italic">Adam</span></a></li><script type="text/javascript">document.getElementById('note_LCL313_22_14').style.display = "none";</script></ul></section></notes></section>