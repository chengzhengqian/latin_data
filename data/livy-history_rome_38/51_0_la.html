<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 Lacedaemoniis visum est ut si antiqua civitatis fortuna esset, haud dubie arma extemplo capturi fuerint. <span class="br"></span><span class="lineNumber">4</span><span class="br"></span>maxime autem consternavit eos metus, si semel primis imperiis oboediendo iugum accepissent, ne, id quod iam diu moliretur Philopoemen, exsulibus Lacedaemonem traderet. <span class="br"></span><span class="lineNumber">5</span><span class="br"></span>furentes igitur ira, triginta hominibus ex factione cum qua consiliorum aliqua societas Philopoemeni atque exsulibus erat interfectis, decreverunt renuntiandam societatem Achaeis legatosque extemplo Cephallaniam mittendos, qui consuli M. Fulvio quique Romanis Lacedaemonem dederent, <span class="br"></span><span class="lineNumber">6</span><span class="br"></span>orarentque eum ut veniret in Peloponnesum ad urbem Lacedaemonem in fidem dicionemque populi Romani accipiendam.</p>
<p>32. Id ubi legati ad Achaeos rettulerunt, omnium civitatium quae eius concilii erant consensu bellum Lacedaemoniis indictum est. ne extemplo gereretur hiemps impediit; <span class="br"></span><span class="lineNumber">2</span><span class="br"></span>incursionibus tamen parvis, latrocinii magis quam belli modo, non terra tantum sed etiam navibus a mari fines eorum vastati. <span class="br"></span><span class="lineNumber">3</span><span class="br"></span>hic tumultus consulem Peloponnesum adduxit, iussuque eius Elim concilio indicto Lacedaemonii ad disceptandum acciti. <span class="br"></span><span class="lineNumber">4</span><span class="br"></span>magna ibi non disceptatio modo sed altercatio fuit, cui consul, cum alia satis ambitiose partem utramque fovendo incerta respondisset, una denuntiatione, ut bello abstinerent donec Romam ad senatum legatos misissent, finem imposuit.</p>
<p><span class="br"></span><span class="lineNumber">5</span><span class="br"></span>Utrimque legatio missa Romam est. exsules quoque 

</p></section><notes></notes></section>