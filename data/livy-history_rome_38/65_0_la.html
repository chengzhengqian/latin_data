<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
quae data priore decreto erant; Lycia et Caria datae usque ad Maeandrum amnem praeter Telmessum. <span class="br"></span><span class="lineNumber">14</span><span class="br"></span>regi Eumeni Chersonesum in Europa et Lysimachiam, castella vicos agrum quibus finibus tenuerat Antiochus, adiecerunt; <span class="br"></span><span class="lineNumber">15</span><span class="br"></span>in Asia Phrygiam utramque—alteram ad Hellespontum maiorem alteram vocant—et Mysiam, <span class="br"></span><span class="lineNumber">16</span><span class="br"></span>quam Prusia rex ademerat, ei restituerunt, et Lycaoniam et Milyada et Lydiam et nominatim urbes Trallis atque Ephesum et Telmessum. <span class="br"></span><span class="lineNumber">17</span><span class="br"></span>de Pamphylia disceptatum inter Eumenem et Antiochi legatos cum esset, quia pars eius citra pars ultra Taurum est, integra res ad senatum reicitur.</p>
<p>40. His foederibus decretisque datis, Manlius cum decem legatis omnique exercitu ad Hellespontum profectus, evocatis eo regulis Gallorum, leges quibus pacem cum Eumene servarent dixit, <span class="br"></span><span class="lineNumber">2</span><span class="br"></span>denuntiavit ut morem vagandi cum armis finirent agrorumque suorum terminis se continerent. <span class="br"></span><span class="lineNumber">3</span><span class="br"></span>contractis deinde ex omni ora navibus et Eumenis etiam classe per Athenaeum fratrem regis ab Elaea adducta, copias omnes in Europam traiecit. <span class="br"></span><span class="lineNumber">4</span><span class="br"></span>inde per Chersonesum modicis itineribus grave praeda omnis generis agmen trahens, Lysimachiae stativa habuit, ut quam maxime recentibus et integris iumentis Thraciam, per quam iter volgo horrebant, ingrederetur.</p>
</section><notes></notes></section>