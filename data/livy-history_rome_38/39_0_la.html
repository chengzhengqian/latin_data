<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 iniquissima sorte, qui pugnae non interfuerant facta est. equites diu ignari et pugnae et victoriae suorum steterunt; <span class="br"></span><span class="lineNumber">5</span><span class="br"></span>deinde et ipsi, quantum equis<a class="footnoteLink" href="#note_LCL313_78_43" id="target_note_LCL313_78_43"><sup>43</sup></a> subire poterant, sparsos fuga Gallos, circa radices montis consectati, cecidere aut cepere.</p>
<p><span class="br"></span><span class="lineNumber">6</span><span class="br"></span>Numerus interfectorum haud facile iniri potuit, quia late per omnes anfractus montium fugaque et caedes fuit, <span class="br"></span><span class="lineNumber">7</span><span class="br"></span>et magna pars rupibus inviis in profundae altitudinis convalles delapsa est, pars in silvis vepribusque occisa. <span class="br"></span><span class="lineNumber">8</span><span class="br"></span>Claudius, qui bis pugnatum in Olympo monte scribit, ad quadraginta milia hominum auctor est caesa, Valerius Antias, qui magis immodicus in numero augendo esse solet, non plus decem milia. <span class="br"></span><span class="lineNumber">9</span><span class="br"></span>numerus captivorum haud dubie milia quadraginta explevit, quia omnis generis aetatisque turbam secum traxerant, demigrantium magis quam in bellum euntium modo.</p>
<p><span class="br"></span><span class="lineNumber">10</span><span class="br"></span>Consul, armis hostium in uno concrematis cumulo, ceteram praedam conferre omnes iussit, et aut vendidit, quod eius in publicum redigendum erat, aut cum cura, ut quam aequissima esset, per milites divisit. <span class="br"></span><span class="lineNumber">11</span><span class="br"></span>laudati quoque pro contione omnes sunt, donatique pro merito quisque, ante omnes Attalus summo ceterorum adsensu; nam singularis eius iuvenis cum virtus et industria in omnibus laboribus periculisque tum modestia etiam fuerat.</p>
</section><notes><section class="footnotes"><ul><li class="note" id="note_LCL313_78_43"><a class="footnoteCrossrefLink" href="#target_note_LCL313_78_43" title="Click to highlight in text"><sup class="lineRef">43</sup>equis <span class="italic">Mg</span>:<span class="italic"> </span>equi in colles <span class="italic">BÏ‡</span></a></li><script type="text/javascript">document.getElementById('note_LCL313_78_43').style.display = "none";</script></ul></section></notes></section>