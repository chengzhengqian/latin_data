<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Coloni Narbonenses quid volunt, quid existimant? Hunc per vos volunt, se per hunc incolumes existimant
esse. Quid Massiliensium civitas? Hunc praesentem iis adfecit honoribus, quos habuit amplissimos; vos autem absens orat atque obsecrat, ut sua religio, laudatio, auctoritas aliquid apud
<span class="br"></span><span class="lineNumber">15</span><span class="br"></span>vestros animos momenti habuisse videatur. Quid? Civium Romanorum quae voluntas est? Nemo est ex tanto numero, quin hunc optime de provincia, de imperio, de sociis et civibus meritum esse arbitretur.</p>
</section>
<section class="div2">
<p>VII. Quoniam igitur videtis, qui oppugnatum M. Fonteium, cognostis, qui defensum velint, statuite nunc, quid vestra aequitas, quid populi Romani dignitas postulet, utrum colonis vestris, negotiatoribus
vestris, amicissimis atque antiquissimis sociis et credere et consulere malitis an iis, quibus neque propter iracundiam fidem neque propter infidelitatem
<span class="br"></span><span class="lineNumber">16</span><span class="br"></span>honorem habere debetis. Quid? Si maiorem etiam hominum honestissimorum copiam adferam, quae huius virtuti atque innocentiae testimonio possit esse, tamenne plus Gallorum consensio valebit quam summae auctoritatis hominum? Cum Galliae Fonteius praeesset, scitis, iudices, maximos populi Romani exercitus in duabus Hispaniis clarissimosque imperatores fuisse. Quam multi equites Romani,
</p></section><notes></notes></section>