<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

igitur vobis erit hostium voluntas quam civium? An dignitatem testium? Potestis igitur ignotos notis, iniquos aequis, alienigenas domesticis, cupidos moderatis, mercennarios gratuitis, impios religiosis, inimicissimos
huic imperio ac nomini bonis ac fidelibus et sociis et civibus anteferre?</p>
</section>
<section class="div2">
<p><span class="br"></span><span class="lineNumber">33</span><span class="br"></span>XV. An vero dubitatis, iudices, quin insitas inimicitias
istae gentes omnes et habeant et gerant cum populi Romani nomine? Sic existimatis eos hic sagatos bracatosque versari animo demisso atque humili, ut solent ii, qui adfecti iniuriis ad opem iudicum supplices inferioresque confugiunt? Nihil vero minus. Hi contra vagantur laeti atque erecti passim toto foro cum quibusdam minis et barbaro atque immani terrore verborum; quod ego profecto non crederem, nisi aliquotiens ex ipsis accusatoribus vobiscum simul, iudices, audissem, cum praeciperent, ut caveretis, ne hoc absoluto novum aliquod bellum
<span class="br"></span><span class="lineNumber">34</span><span class="br"></span>Gallicum concitaretur. Si M. Fonteium, iudices, in causa deficerent omnia, si turpi adulescentia, vita infami, magistratibus, quos ante oculos vestros gessit, convictis virorum bonorum testimoniis, legationibus flagitiose obitis, invisus suis omnibus in iudicium vocaretur, si in eo iudicio colonorum populi Romani


</p></section><notes></notes></section>