<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

populi Romani imperium dicionemque ceciderunt.
<span class="br"></span><span class="lineNumber">13</span><span class="br"></span>Est in eadem provincia Narbo Martius, colonia nostrorum civium, specula populi Romani ac propugnaculum istis ipsis nationibus oppositum et obiectum;
est item urbs Massilia, de qua ante dixi, fortissimorum fidelissimorumque sociorum, qui Gallicorum bellorum pericula populi Rom. copiis atque praemiis
compensarunt; est praeterea numerus civium Romanorum atque hominum honestissimorum.</p>
</section>
<section class="div2">
<p>VI. Huic provinciae, quae ex hac generum varietate constaret, M. Fonteius, ut dixi, praefuit; qui erant hostes, subegit, qui proxime fuerant, eos ex iis agris, quibus erant multati, decedere coegit, ceteris, qui idcirco magnis saepe erant bellis superati, ut semper populo Romano parerent, magnos equitatus ad ea bella, quae tum in toto orbe terrarum a populo Romano gerebantur, magnas pecunias ad eorum stipendium, maximum frumenti numerum ad Hispaniense
<span class="br"></span><span class="lineNumber">14</span><span class="br"></span>bellum tolerandum imperavit. Is, qui gessit, in iudicium vocatur, vos, qui in re non interfuistis, causam una cum populo Romano cognoscitis, dicunt contra, quibus invitissimis imperatum est, dicunt, qui ex agris ex Cn. Pompei decreto decedere sunt coacti, dicunt, qui ex belli caede et fuga nunc primum audent contra M. Fonteium inermem consistere. Quid?




</p></section><notes></notes></section>