<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tamen ab inimico dicta et obiecta. Quam multa M’. Aquilius audivit in suo iudicio, quam multa L. Cotta, denique P. Rutilius! qui etsi damnatus est, mihi videtur tamen inter viros optimos atque innocentissimos esse numerandus. Ille igitur ipse homo sanctissimus ac temperantissimus multa audivit in sua causa, quae ad suspicionem stuprorum ac
<span class="br"></span><span class="lineNumber">39</span><span class="br"></span>libidinum pertinerent. Extat oratio hominis, ut opinio mea fert, nostrorum hominum longe ingeniosissimi
atque eloquentissimi, C. Gracchi; qua in oratione permulta in L. Pisonem turpia ac flagitiosa dicuntur. At in quem virum! qui tanta virtute atque integritate fuit, ut etiam illis optumis temporibus, cum hominem invenire nequam neminem posses, solus tamen Frugi nominaretur. Quem cum in contionem
Gracchus vocari iuberet et viator quaereret, quem Pisonem, quod erant plures: “Cogis me,” inquit, “dicere: inimicum meum Frugi.” Is igitur vir, quem ne inimicus quidem satis in appellando significare poterat, nisi ante laudasset, qui uno cognomine declarabatur non modo quis esset, sed etiam qualis esset, tamen in falsam atque iniquam probrorum insimulationem vocabatur; M. Fonteius ita duabus actionibus accusatus est, ut obiectum nihil
<span class="br"></span><span class="lineNumber">40</span><span class="br"></span>sit, quo significari vestigium libidinis, petulantiae, crudelitatis, audaciae possit; non modo nullum facinus huius protulerunt, sed ne dictum quidem aliquod reprehenderunt.</p>
</section><notes></notes></section>