<section class="div1 language" lang="la"><header><hgroup><h1>Cornelius Nepos</h1></hgroup></header><section class="div2"><p class="noindent">
<span class="br"></span><span class="lineNumber">6</span><span class="br"></span>Quare si quid amice de Romanis cogitabis, non imprudenter
feceris, si me celaris; cum quidem bellum parabis, te ipsum frustraberis, si non me in eo principem posueris.”</p>
<p><span class="bold">3.</span> Hac igitur qua diximus aetate cum patre in Hispaniam profectus est, cuius post obitum, Hasdrubale imperatore suffecto, equitatui omni praefuit. Hoc quoque interfecto, exercitus summam imperii ad eum detulit. Id Karthaginem delatum publice comprobatum
<span class="br"></span><span class="lineNumber">2</span><span class="br"></span>est. Sic Hannibal minor V et XX annis natus imperator factus, proximo triennio omnes gentes Hispaniae bello subegit, Saguntum, foederatam civitatem, vi expugnavit, tres exercitus maximos
<span class="br"></span><span class="lineNumber">3</span><span class="br"></span>comparavit. Ex his unum in Africam misit, alterum cum Hasdrubale fratre in Hispania reliquit, tertium in Italiam secum duxit. Saltum Pyrenaeum transiit; quacumque iter fecit, cum omnibus incolis conflixit, neminem nisi victum dimisit.</p>
<p><span class="br"></span><span class="lineNumber">4</span><span class="br"></span>Ad Alpes posteaquam venit, quae Italiam ab Gallia seiungunt, quas nemo umquam cum exercitu ante eum praeter Herculem Graium transierat—quo facto is hodie saltus Graius appellatur—Alpicos conantes prohibere transitu concidit, loca patefecit, itinera muniit, eifecit ut ea elephantus ornatus ire posset qua antea unus homo inermis vix poterat repere. Hac copias traduxit in Italiamque pervenit.</p>
</section><notes></notes></section>