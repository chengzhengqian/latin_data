<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

eos, quos luctu adficeret, lugere non sineret? Maerorem relinquis; maeroris aufers insignia. Eripis lacrimas non consolando, sed minando. Quod si vestem non publico consilio patres conscripti sed privato officio aut misericordia mutavissent, tamen id his non licere per interdicta potestatis tuae crudelitatis erat non ferendae: cum vero id senatus frequens censuisset et omnes ordines reliqui iam ante fecissent, tu, ex tenebricosa propina consul extractus, cum illa saltatrice tonsa senatum populi Romani occasum atque interitum rei publicae lugere vetuisti.</p>
</section>
<section class="div2">
<p>IX. Atque quaerebat etiam paulo ante de me quid suo mihi opus fuisset auxilio; cur non meis inimicis meis copiis restitissem: quasi vero non modo ego, qui multis saepe auxilio fuerim, sed quisquam tam inops fuerit umquam qui isto non modo propugnatore tutiorem se, sed advocato aut astipulatore paratiorem <span class="br"></span><span class="lineNumber">19</span><span class="br"></span>fore putaret. Ego istius pecudis ac putidae carnis consilio scilicet aut praesidio volebam niti? Ab hoc eiecto cadavere quicquam mihi aut opis aut ornamenti expetebam? Consulem ego tum quaerebam, consulem, inquam, non illum quidem, quem in hoc maiali invenire non possem, qui tantam rei publicae causam gravitate et consilio suo tueretur, sed qui tamquam truncus atque stipes, si stetisset modo, posset sustinere



</p></section><notes></notes></section>