<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

et absentem principe Cn. Pompeio referente et de corpore rei publicae tuorum scelerum tela
<span class="br"></span><span class="lineNumber">26</span><span class="br"></span>revellente revocarant. An tum eras consul, cum in Palatio mea domus ardebat, non casu aliquo, sed ignibus iniectis instigante te? Ecquod in hac urbe maius umquam incendium fuit cui non consul sub-venerit? At tu illo ipso tempore apud socrum tuam prope a meis aedibus, cuius domum ad meam exhauriendam patefeceras, sedebas, non exstinctor, sed auctor incendii, et ardentis faces furiis Clodianis paene ipse consul ministrabas.</p>
</section>
<section class="div2">
<p>XII. An vero reliquo tempore consulem te quisquam duxit? Quisquam tibi paruit? Quisquam in curiam venienti adsurrexit? Quisquam consulenti respondendum putavit? Numerandus est ille annus denique in re publica, cum obmutuisset senatus, iudicia conticuissent, maererent boni, vis latrocinii vestri tota urbe volitaret neque civis unus ex civitate, sed ipsa civitas tuo et Gabinii sceleri furorique cessisset?</p>
<p><span class="br"></span><span class="lineNumber">27</span><span class="br"></span>Ac ne tum quidem emersisti, lutulente Caesonine, ex miserrimis naturae tuae sordibus, cum experrecta tandem virtus clarissimi viri celeriter et verum amicum et optime meritum civem et suum pristinum morem requisivit; neque est ille vir passus in ea re publica, quam ipse decorarat atque auxerat, diutius




</p></section><notes></notes></section>