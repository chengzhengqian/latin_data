<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">

cadaver consularibus spoliis nudare non nolint, praesertim tam adflicto, tam inopi, tam infirmo, tam enervato reo; qui te ita gesseris, ut timeres ne indignus beneficio videreris, nisi eius, a quo missus eras, simillimus exstitisses.</p>
</section>
<section class="div2">
<p><span class="br"></span><span class="lineNumber">83</span><span class="br"></span>XXXIV. An vero tu parum putas investigatas esse a nobis labis imperii tui stragisque provinciae? Quas quidem nos non vestigiis odorantes ingressus tuos, sed totis volutationibus corporis et cubilibus persecuti sumus; notata a nobis sunt et prima illa scelera in adventu, cum, accepta pecunia a Dyrrachinis ob necem hospitis tui Platoris, eius ipsius domum devertisti, cuius sanguinem addixeras, eumque, servis symphoniacis et aliis muneribus acceptis, timentem multumque dubitantem confirmasti et Thessalonicam fide tua venire iussisti: quem ne maiorum quidem more supplicio adfecisti, cum miser ille securibus hospitis sui cervices subicere gestiret, sed ei medico, quem tecum tum eduxeras, imperasti, ut venas
<span class="br"></span><span class="lineNumber">84</span><span class="br"></span>hominis incideret; cum quidem tibi etiam accessio fuit ad necem Platoris Pleuratus eius comes, quem necasti verberibus summa senectute confectum. Idemque tu Rabocentum, Bessicae gentis principem, cum te trecentis talentis regi Cotyi vendidisses, securi



</p></section><notes></notes></section>