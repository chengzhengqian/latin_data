<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tui: quid est quod confecto per te formidolosissimo bello coronam illam lauream tibi tanto opere decerni volueris a senatu? P. Servili, Q. Metelle, C. Curio, L. Afrani, cur hunc non audistis tam doctum hominem, tam eruditum, prius quam in istum errorem induceremini? C. ipsi Pomptino, necessario meo, iam non est integrum; religionibus enim susceptis impeditur. O stultos Camillos, Curios, Fabricios, Calatinos, Scipiones, Marcellos, Maximos! Amentem Paulum! rusticum Marium! Nullius consilii patres horum amborum consulum, qui triumpharint!</p>
</section>
<section class="div2">
<p><span class="br"></span><span class="lineNumber">59</span><span class="br"></span>XXV. Sed quoniam praeterita mutare non possumus, quid cessat hic homullus, ex argilla et luto fictus Epicurus, dare haec praeclara praecepta sapientiae clarissimo et summo imperatori, genero suo? Fertur ille vir, mihi crede, gloria; flagrat, ardet cupiditate iusti et magni triumphi; non didicit eadem ista quae tu. Mitte ad eum libellum; et si iam ipse coram congredi poteris, meditare quibus verbis incensam illius cupiditatem comprimas atque restinguas: valebis apud hominem volitantem gloriae cupiditate vir moderatus et constans, apud indoctum eruditus, apud generum socer; dices enim, ut es homo factus ad persuadendum, concinnus, perfectus, politus ex schola: â€œQuid est, Caesar, quod te supplicationes totiens iam



</p></section><notes></notes></section>