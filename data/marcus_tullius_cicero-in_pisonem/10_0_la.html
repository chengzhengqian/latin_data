<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

reprehendis, ostendis qualis tu, si ita forte accidisset, fueris illo tempore consul futurus: stipendio, mehercule, et frumento Catilinam esse putasses iuvandum.
<span class="br"></span><span class="lineNumber">15</span><span class="br"></span>Quid enim interfuit inter Catilinam et eum, cui tu senatus auctoritatem, salutem civitatis, totam rem publicam provinciae praemio vendidisti? Quae enim L. Catilinam conantem consul prohibui, ea P. Clodium facientem consules adiuverunt. Voluit ille senatum interficere, vos sustulistis; leges incendere, vos abrogastis; vim inferre patriae, vos adiuvistis: quid est vobis consulibus gestum sine armis? incendere illa coniuratorum manus voluit urbem: vos eius domum, quem propter urbs incensa non est. Ac ne illi quidem, si habuissent vestri similem consulem, de urbis incendio cogitassent; non enim se tectis privare voluerunt, sed his stantibus nullum domicilium sceleri suo fore putaverunt. Caedem illi civium, vos servitutem expetistis; hic vos etiam crudeliores: huic enim populo ita fuerat ante vos consules libertas insita, ut ei mori potius quam servire
<span class="br"></span><span class="lineNumber">16</span><span class="br"></span>praestaret. Illud vero geminum consiliis Catilinae et Lentuli, quod me domo mea expulistis, Cn. Pompeium domum suam compulistis: neque enim me stante et manente in urbis vigilia neque resistente Cn. Pompeio, omnium gentium victore, umquam se illi rem publicam delere posse duxerunt. A me quidem




</p></section><notes></notes></section>