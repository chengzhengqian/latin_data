<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sicut lex tua iubebat, detuli, neque alia ulla in re legi tuae parui; quas rationes si cognoris, intelleges nemini plus quam mihi litteras profuisse; ita enim sunt perscriptae scite et litterate, ut scriba, ad aerarium qui eas rettulit, perscriptis rationibus, secum ipse, caput sinistra manu perfricans, commurmuratus sit:</p>
<blockquote><p><span class="line">ratio quidem hercle apparet, argentum οἴχεται.”</span><span class="linebreak"></span></p></blockquote>
<p class="noindent">hac tu oratione non dubito quin illum iam escendentem in currum revocare possis.</p>
</section>
<section class="div2">
<p><span class="br"></span><span class="lineNumber">62</span><span class="br"></span>XXVI. O tenebrae, lutum, sordes, o paterni generis oblite, materni vix memor! Ita nescio quid istuc fractum, humile, demissum, sordidum, inferius etiam est, quam ut Mediolanensi praecone, avo tuo, dignum esse videatur. L. Crassus, homo sapientissimus nostrae civitatis, specillis prope scrutatus est Alpis, ut, ubi hostis non erat, ibi triumphi causam aliquam quaereret; eadem cupiditate vir summo ingenio praeditus, C. Cotta, nullo certo hoste flagravit: eorum neuter triumphavit, quod alteri illum honorem conlega, alteri mors praeripuit. Inrisa est abs te paulo ante M. Pisonis cupiditas triumphandi, a qua te longe dixisti abhorrere; qui etiam si minus magnum bellum gesserat, ut abs te dictum est, tamen istum honorem contemnendum non putavit. Tu eruditior quam Piso, prudentior quam Cotta, abundantior consilio, ingenio, sapientia quam




</p></section><notes></notes></section>