<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

eae contiones habitae, is motus fuerit municipiorum et coloniarum omnium, ea decreta publicanorum, ea conlegiorum, ea denique generum ordinumque omnium, quae non modo ego optare numquam auderem, sed cogitare non possem, vos autem sempiternas
<span class="br"></span><span class="lineNumber">42</span><span class="br"></span>foedissimae turpitudinis notas subieritis? An ego, si te et Gabinium cruci suffixos viderem, maiore adficerer laetitia ex corporis vestri laceratione, quam adficior ex famae? Nullum est supplicium putandum, quo adfici casu aliquo etiam boni viri fortesque possunt; atque hoc quidem etiam isti tui dicunt voluptarii Graeci, quos utinam ita audires, ut erant audiendi; numquam te in tot flagitia ingurgitasses; verum audis in praesepibus, audis in stupris, audis in cibo et vinoâ€”sed dicunt isti ipsi, qui mala dolore, bona voluptate definiunt, sapientem, etiam si in Phalaridis tauro inclusus succensis ignibus torreatur, dicturum tamen suave illud esse seque ne tantulum quidem commoveri: tantam virtutis vim esse voluerunt, ut non posset esse umquam vir bonus non beatus. Quae est
<span class="br"></span><span class="lineNumber">43</span><span class="br"></span>igitur poena? Quod supplicium? Id mea sententia, quod accidere nemini potest nisi nocenti, suscepta fraus, impedita et oppressa mens, bonorum odium, nota inusta senatus, amissio dignitatis.</p>
</section>
<section class="div2">
<p>XIX. Nec mihi ille M. Regulus, quem Karthaginienses resectis palpebris inligatum in machina vigilando necaverunt, supplicio videtur adfectus, nec C. Marius, quem Italia


</p></section><notes></notes></section>