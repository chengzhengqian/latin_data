<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">78</span><span class="br"></span>defendentibus se arma sumpturum. Ecquid, infelix, recordaris quid responderis? In quo illi omnes quidem, sed Torquatus praeter ceteros furebat contumacia responsi tui, te non esse tam fortem, quam ipse Torquatus in consulatu fuisset, aut ego; nihil opus esse armis, nihil contentione; me posse rem publicam iterum servare, si cessissem; infinitam caedem fore, si restitissem: deinde ad extremum, neque se neque generum neque conlegam suum tribuno plebis defuturum. Hic tu, hostis ac proditor, aliis me inimiciorem quam tibi debere esse dicis?</p>
</section>
<section class="div2">
<p><span class="br"></span><span class="lineNumber">79</span><span class="br"></span>XXXII. Ego C. Caesarem non eadem de re publica sensisse quae me scio; sed tamen, quod iam de eo his audientibus saepe dixi, me ille sui totius consulatus eorumque honorum, quos cum proximis communicavit, socium esse voluit, detulit, invitavit, rogavit: non sum—propter nimiam fortasse constantiae cupiditatem—adductus ad causam; non postulabam, ut ei carissimus essem, cuius ego ne beneficiis quidem sententiam meam tradidissem. Adducta res in certamen te consule putabatur, utrum quae superiore anno ille gessisset manerent an rescinderentur. Quid loquar plura? Si tantum ille in me esse uno roboris et virtutis putavit, ut, quae ipse gesserat, conciderent, si ego restitissem,



</p></section><notes></notes></section>