<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quae ornamenta etiam in Sex. Clodio te consule esse voluisti, his tu, Clodiane canis, insignibus consulatum declarari putas? Animo consulem esse oportet, consilio, fide, gravitate, vigilantia, cura, toto denique munere consulatus omni officio tuendo, maximeque, id quod vis nominis ipsa praescribit, rei publicae consulendo. An ego consulem esse putem qui senatum esse in re publica non putavit, et sine eo consilio consulem numerem, sine quo Romae ne reges quidem esse potuerunt? Etenim illa iam omitto; cum servorum dilectus haberetur in foro, arma in templum Castoris luce et palam comportarentur, id autem templum, sublato aditu, revolsis gradibus, a coniuratorum reliquiis atque a Catilinae praevaricatore quondam, tum ultore, armis teneretur; cum equites Romani relegarentur, viri boni lapidibus e foro pellerentur, senatui non solum iuvare rem publicam, sed ne lugere quidem liceret; cum civis is, quem hic ordo adsentiente Italia cunctisque gentibus conservatorem patriae iudicarat, nullo iudicio, nulla lege, nullo more, servitio atque armis pelleretur, non dicam auxilio vestro, quod vere licet dicere, sed certe silentio, tum Romae fuisse consules quisquam existimabit? <span class="br"></span><span class="lineNumber">24</span><span class="br"></span>Qui latrones igitur, si quidem vos consules? Qui praedones, qui hostes, qui proditores, qui tyranni nominabuntur?</p>
</section>
<section class="div2">
<p>XI. Magnum nomen est, magna species, magna



</p></section><notes></notes></section>