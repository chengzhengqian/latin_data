<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

aut domi. Obrepsisti ad honores errore hominum, commendatione fumosarum imaginum, quarum simile
<span class="br"></span><span class="lineNumber">2</span><span class="br"></span>habes nihil praeter colorem. Is mihi etiam gloriatur se omnis magistratus sine repulsa adsectum? Mihi ista licet de me vera cum gloria praedicare; omnis enim honores populus Romanus mihi ipsi, non nomini detulit. Nam tu cum quaestor es factus, etiam qui te numquam viderant, tamen illum honorem nomini mandabant tuo; aedilis es factus: Piso est a populo Romano factus, non iste Piso; praetura item maioribus delata est tuis; noti erant illi mortui: te vivum nondum noverat quisquam. Me cum quaestorem in primis, aedilem priorem, praetorem primum cunctis suffragiis populus Romanus faciebat, homini ille honorem, non generi, moribus, non maioribus meis, virtuti perspectae,
<span class="br"></span><span class="lineNumber">3</span><span class="br"></span>non auditae nobilitati deferebat. Nam quid ego de consulatu loquar, parto vis, anne gesto? Miserum me! cum hac me nunc peste atque labe confero! Sed nihil comparandi causa loquar, ac tamen ea, quae sunt longissime disiuncta, comprehendam: tu consul es renuntiatus—nihil dicam gravius quam quod omnes fatentur—impeditis rei publicae temporibus, dis-sidentibus consulibus, cum hoc non recusares eis, a quibus dicebare consul, quin te luce dignum non putarent, nisi nequior quam Gabinius exstitisses: me cuncta Italia, me omnes ordines, me universa


</p></section><notes></notes></section>