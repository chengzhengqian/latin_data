<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

exercitum cupere aperteque petere, ut non praetexat
<span class="br"></span><span class="lineNumber">57</span><span class="br"></span>cupiditatem triumphi. Quod si te senatus populusque Romanus aut non appetentem aut etiam recusantem bellum suscipere, exercitum ducere coegisset, tamen erat angusti animi atque demissi iusti triumphi honorem dignitatemque contemnere; nam ut levitatis est inanem aucupari rumorem et omnis umbras etiam falsae gloriae consectari, sic est animi lucem splendoremque fugientis iustam gloriam, qui est fructus verae virtutis honestissimus, repudiare; cum vero non modo non postulante atque cogente, sed invito atque oppresso senatu, non modo nullo populi Romani studio, sed nullo ferente suffragium libero, provincia tibi ista manupretium fuerit eversae<a class="footnoteLink" href="#note_LCL252_208_1" id="target_note_LCL252_208_1"><sup>1</sup></a> per te et perditae civitatis, cumque omnium tuorum scelerum haec pactio exstiterit, ut, si tu totam rem publicam nefariis latronibus tradidisses, Macedonia tibi ob eam rem quibus tu velles finibus traderetur, cum exhauriebas aerarium, cum orbabas Italiam iuventute, cum mare vastissimum hieme transibas, si triumphum contemnebas, quae te, praedo amentissime, nisi praedae ac rapinarum cupiditas tam caeca rapiebat?</p>
<p><span class="br"></span><span class="lineNumber">58</span><span class="br"></span>Non est integrum Cn. Pompeio consilio iam uti tuo. Erravit enim; non gustarat istam tuam philosophiam: ter iam homo stultus triumphavit. Crasse, pudet me



</p></section><notes><section class="footnotes"><ul><li class="note" id="note_LCL252_208_1"><a class="footnoteCrossrefLink" href="#target_note_LCL252_208_1" title="Click to highlight in text"><sup class="lineRef">1</sup><span class="italic">So V</span>: <span class="italic">other <span class="sc">mss.</span></span> non eversae.</a></li><script type="text/javascript">document.getElementById('note_LCL252_208_1').style.display = "none";</script></ul></section></notes></section>