<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

imperatori suo novam praebuerunt. Sic iste a tanto exercitu tantae provinciae triennio post Macedonicus imperator in urbem se intulit, ut nullius negotiatoris obscurissimi reditus umquam fuerit desertior; in quo me tamen, qui esset paratus ad se defendendum, reprehendit: cum ego eum Caelimontana introisse dixissem, sponsione me, ni Esquilina introisset, homo promptus lacessivit; quasi vero id aut ego scire debuerim aut vestrum quisquam audierit aut ad rem pertineat qua tu porta introieris, modo ne triumphali, quae porta Macedonicis semper consulibus ante te patuit. Tu inventus es qui consulari imperio praeditus ex Macedonia non triumphares.</p>
</section>
<section class="div2">
<p><span class="br"></span><span class="lineNumber">56</span><span class="br"></span>XXIV. At audistis, patres conscripti, philosophi vocem: negavit se triumphi cupidum umquam fuisse. O scelus, o pestis, o labes! Cum exstinguebas sena-tum, vendebas auctoritatem huius ordinis, addicebas tribuno plebis consulatum tuum, rem publicam evertebas, prodebas caput et salutem meam mercede provinciae, si triumphum non cupiebas, cuius tandem te rei cupiditate arsisse defendes? Saepe enim vidi, qui et mihi et ceteris cupidiores provinciae viderentur, triumphi nomine tegere atque celare cupiditatem suam: hoc D. Silanus consul in hoc ordine, hoc meus etiam conlega dicebat; neque enim quisquam potest
</p></section><notes></notes></section>