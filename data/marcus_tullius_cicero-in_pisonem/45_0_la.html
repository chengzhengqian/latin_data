<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

laurea laudi.‚Äù Immo me hercule, habeo tibi gratiam; haererem enim, nisi tu me expedisses. Nam cum tu timidus ac tremens tuis ipse furacissimis manibus detractam e cruentis fascibus lauream ad portam Esquilinam abiecisti, indicasti non modo amplissimae, sed etiam minimae laudi lauream concessisse. Atque ista oratione hoc tamen intellegi, scelerate, vis, Pompeium inimicum mihi isto versu esse factum; ut, si versus mihi nocuerit, ab eo, quem is versus offenderit, videatur mihi pernicies esse quaesita.
<span class="br"></span><span class="lineNumber">75</span><span class="br"></span>Omitto nihil istum versum pertinuisse ad illum; non fuisse meum, quem quantum potuissem multis saepe orationibus scriptisque decorassem, hunc uno violare versu. Sed sit offensus. Primo nonne compensabit cum uno versiculo tot mea volumina laudum suarum? Quod si esset commotus, ad perniciemne non dicam amicissimi, non ita de sua laude meriti, non ita de re publica, non consularis, non senatoris, non civis, non liberi: in hominis caput ille tam crudelis propter versum fuisset?</p>
</section>
<section class="div2">
<p>XXXI. Tu quid, tu apud quos, tu de quo dicas intellegis? Complecti vis amplissimos viros ad tuum et Gabinii scelus, neque id occulte; nam paulo ante dixisti me cum eis confligere, quos despicerem; non attingere eos, qui plus possent,


</p></section><notes></notes></section>