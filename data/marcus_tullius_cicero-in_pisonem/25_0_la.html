<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

aut te videri pudentiorem fuisse quam soles aut tuum factum non esse condemnatum iudicio amicorum.</p>
<p><span class="br"></span><span class="lineNumber">40</span><span class="br"></span>Quod si non tuis nefariis in hunc ordinem contumeliis in perpetuum tibi curiam praeclusisses, quid tandem erat actum aut gestum in tua provincia de quo ad senatum cum gratulatione aliqua scribi abs te oporteret? Vexatio Macedoniae? An oppidorum turpis amissio? An sociorum direptio? An agrorum depopulatio? An munitio Thessalonicae? An obsessio militaris viae? An exercitus nostri interitus ferro, fame, frigore, pestilentia? Tu vero, qui ad senatum nihil scripseris, ut in urbe nequior es inventus quam Gabinius, sic in provincia paulo tamen quam
<span class="br"></span><span class="lineNumber">41</span><span class="br"></span>ille demissior; nam ille gurges atque helluo, natus abdomini suo, non laudi et gloriae, cum equites Romanos in provincia, cum publicanos nobiscum et voluntate et dignitate coniunctos omnis fortunis, multos fama vitaque privasset, cum egisset aliud nihil illo exercitu nisi ut urbis depopularetur, agros vastaret, exhauriret domos, ausus est—quid enim ille non audeat?—a senatu supplicationem per litteras postulare.</p>
</section>
<section class="div2">
<p>XVIII. O di immortales! tune etiam atque adeo vos, geminae voragines scopulique rei publicae, vos meam fortunam deprimitis? Vestram extollitis? Cum de me ea senatus consulta absente facta sint,


</p></section><notes></notes></section>