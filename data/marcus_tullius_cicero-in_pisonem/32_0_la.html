<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

neque praefectura aut colonia, ex qua non ad me publice venerint gratulatum. Quid dicam adventus meos? Quid effusiones hominum ex oppidis? Quid concursus ex agris patrum familias cum coniugibus ac liberis? Quid eos dies, qui quasi deorum immortalium festi atque sollemnes apud omnis sunt
<span class="br"></span><span class="lineNumber">52</span><span class="br"></span>adventu meo redituque celebrati? Unus ille dies mihi quidem immortalitatis instar fuit, cum in patriam redii, cum senatum egressum vidi populumque universum, cum mihi ipsa Roma prope convolsa sedibus suis ad complectendum conservatorem suum progredi visa est; quae me ita accepit, ut non modo omnium generum, aetatum, ordinum omnes viri ac mulieres omnis fortunae ac loci, sed etiam moenia ipsa viderentur et tecta urbis ac templa laetari; me consequentibus diebus in ea ipsa domo, qua tu me expuleras, quam expilaras, quam incenderas, pontifices, consules, patres conscripti conlocaverunt mihique, quod ante me nemini, pecunia publica aedificandam domum censuerunt.</p>
<p><span class="br"></span><span class="lineNumber">53</span><span class="br"></span>Habes reditum meum; confer nunc vicissim tuum, quando quidem amisso exercitu nihil incolume domum praeter os illud tuum pristinum rettulisti: qui primum qua veneris cum laureatis tuis lictoribus quis scit? Quos tu Maeandros, dum omnis solitudines persequeris, quae deverticula flexionesque quaesisti? Quod te municipium vidit? Quis amicus invitavit? Quis hospes aspexit? Nonne tibi nox erat pro die,
</p></section><notes></notes></section>