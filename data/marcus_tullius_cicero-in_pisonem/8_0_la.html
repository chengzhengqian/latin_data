<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

templorum omnium, vidente te constituebantur ab eo latrone, cui templum illud fuit te consule arx civium perditorum, receptaculum veterum Catilinae militum, castellum forensis latrocinii, bustum legum omnium ac religionum. Erat non solum domus mea, sed totum Palatium, senatu, equitibus Romanis, civitate omni, Italia cuncta refertum, cum tu non modo ad eum Ciceronem—mitto enim domestica, quae negari possunt; haec commemoro, quae sunt palam—non modo, inquam, ad eum, cui primam comitiis tuis dederas tabulam praerogativae, quem in senatu sententiam rogabas tertium, numquam aspirasti, sed omnibus consiliis, quae ad me opprimendum parabantur, non interfuisti solum, verum etiam crudelissime praefuisti.</p>
</section>
<section class="div2">
<p><span class="br"></span><span class="lineNumber">12</span><span class="br"></span>VI. Mihi vero ipsi coram genero meo,propinquo tuo, quae dicere ausus es? Egere, foris esse Gabinium: sine provincia stare non posse; spem habere a tribuno plebis, si tua consilia cum illo coniunxeris; a senatu quidem desperasse: huius te cupiditati obsequi, sicuti ego fecissem in conlega meo; nihil esse quod praesidium consulum implorarem: sibi quemque consulere oportere. Atque haec dicere vix audeo: vereor ne qui sit qui istius insignem nequitiam frontis involutam integumentis nondum cernat: dicam tamen:


</p></section><notes></notes></section>