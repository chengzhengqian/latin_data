<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cur ego non ignoscam, si anteposuit suam salutem
<span class="br"></span><span class="lineNumber">80</span><span class="br"></span>meae? Sed praeterita mitto. Me ut Cn. Pompeius omnibus studiis suis, laboribus, vitae periculis complexus est, cum municipia pro me adiret, Italiae fidem imploraret, P. Lentulo consuli, auctori salutis meae, frequens adsideret, senatus sententiam praestaret, in contionibus non modo se defensorem salutis meae, sed etiam supplicem pro me profiteretur, huius voluntatis eum, quem multum posse intellegebat, mihi non inimicum esse cognorat, socium sibi et adiutorem C. Caesarem adiunxit. Iam vides me tibi non inimicum, sed hostem, illis, quos describis, non modo non iratum, sed etiam amicum esse debere? Quorum alter, id quod meminero, semper aeque mihi amicus fuit ac sibi, alter, id quod obliviscar, sibi aliquando amicior
<span class="br"></span><span class="lineNumber">81</span><span class="br"></span>quam mihi. Deinde hoc ita fit, ut viri fortes, etiam si ferro inter se comminus decertarint, tamen illud contentionis odium simul cum ipsa pugna armisque deponant; neque me ille odisse potuit umquam, ne tum quidem, cum dissidebamus: habet hoc virtus, quam tu ne de facie quidem nosti, ut viros fortis species eius et pulchritudo etiam in hoste posita delectet.</p>
</section>
<section class="div2">
<p>XXXIII. Equidem dicam ex animo, patres conscripti, quod sentio et quod vobis audientibus saepe
</p></section><notes></notes></section>