<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

qui rem publicam senatus auctoritate servarat, qui omnis omnium gentium partis tribus triumphis devinxerat, is se in publico, is denique in Italia<a class="footnoteLink" href="#note_LCL252_176_1" id="target_note_LCL252_176_1"><sup>1</sup></a> tuto statuit esse non posse? An tum eratis consules, cum, quacumque de re verbum facere coeperatis aut referre ad senatum, cunctus ordo reclamabat ostendebatque nihil esse vos acturos, nisi prius de me rettulissetis? Cum vos quamquam foedere obstricti tenebamini, tamen cupere vos diceretis, sed lege
<span class="br"></span><span class="lineNumber">30</span><span class="br"></span>impediri? Quae lex privatis hominibus esse lex non videbatur, inusta per servos, incisa per vim, imposita per latrocinium, sublato senatu, pulsis e foro bonis omnibus, capta re publica, contra omnis leges nullo scripta more: hanc qui se metuere dicerent, hos consules non dicam animi hominum, sed fasti ulli ferre possunt? Nam si illam legem non putabatis, quae erat contra omnis leges indemnati civis atque integri capitis bonorumque tribunicia proscriptio, ac tamen obstricti pactione tenebamini, quis vos non modo consules, sed liberos fuisse putet, quorum mens fuerit oppressa praemio, lingua astricta mercede? Sin illam vos soli legem putabatis, quisquam vos consules tunc fuisse aut nunc esse consularis putet, qui eius civitatis, in qua in principum numero voltis




</p></section><notes><section class="footnotes"><ul><li class="note" id="note_LCL252_176_1"><a class="footnoteCrossrefLink" href="#target_note_LCL252_176_1" title="Click to highlight in text"><sup class="lineRef">1</sup>is denique in Italia, <span class="sc">mss.</span> <span class="italic">place after</span> servarat; <span class="italic">Clark transfers as above.</span></a></li><script type="text/javascript">document.getElementById('note_LCL252_176_1').style.display = "none";</script></ul></section></notes></section>