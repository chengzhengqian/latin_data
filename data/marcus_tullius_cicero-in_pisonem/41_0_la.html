<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quamquam omnis est vitiosa atque turpis, tamen ingenuo ac libero dignior: nihil apud hunc lautum, nihil elegans, nihil exquisitum—laudabo inimicum—quin ne magno opere quidem quicquam praeter libidines sumptuosum: toreuma nullum; maximi calices, et ei, ne contemnere suos videatur, Placentini; exstructa mensa non conchyliis aut piscibus, sed multa carne subrancida; servi sordidati ministrant, non nulli etiam senes; idem coquus, idem atriensis; pistor domi nullus, nulla cella; panis et vinum a propola atque de cupa; Graeci stipati, quini in lectis, saepe plures, ipse solus; bibitur usque eo, dum de dolio ministretur. Ubi galli cantum audivit, avum suum revixisse putat; mensam tolli iubet.</p>
</section>
<section class="div2">
<p><span class="br"></span><span class="lineNumber">68</span><span class="br"></span>XXVIII. Dicet aliquis: unde tibi haec nota sunt? Non mehercules contumeliae causa describam quemquam, praesertim ingeniosum hominem atque eruditum, cui generi esse ego iratus, ne si cupiam quidem, possum. Est quidam Graecus, qui cum isto vivit, homo, ut vere dicam—sic enim cognovi—humanus, sed tam diu, quam diu cum aliis est aut ipse secum: is cum istum adulescentem iam tum hac dis irata fronte vidisset, non fastidivit eius amicitiam, cum esset praesertim appetitus: dedit se in consuetudinem, sic ut prorsus una viveret, nec fere umquam ab eo discederet. Non apud indoctos


</p></section><notes></notes></section>