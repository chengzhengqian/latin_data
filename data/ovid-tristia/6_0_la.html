<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">longa via est, propera! nobis habitabitur orbis</span><span class="linebreak"></span>
<span class="line indent2">ultimus, a terra terra remota mea.</span><span class="linebreak"></span>
</p>
<h3>II.</h3>
<p class="lineGroup">
<span class="line">Di maris et caeli—quid enim nisi vota supersunt?—</span><span class="linebreak"></span>
<span class="line indent2">solvere quassatae parcite membra ratis,</span><span class="linebreak"></span>
<span class="line">neve, precor, magni subscribite Caesaris irae!</span><span class="linebreak"></span>
<span class="line indent2">saepe premente deo fert deus alter opem.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Mulciber in Troiam, pro Troia stabat Apollo;</span><span class="linebreak"></span>
<span class="line indent2">aequa Venus Teucris, Pallas iniqua fuit.</span><span class="linebreak"></span>
<span class="line">oderat Aenean propior Saturnia Turno;</span><span class="linebreak"></span>
<span class="line indent2">ille tamen Veneris numine tutus erat.</span><span class="linebreak"></span>
<span class="line">saepe ferox cautum petiit Neptunus Ulixem;</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>eripuit patruo saepe Minerva suo.</span><span class="linebreak"></span>
<span class="line">et nobis aliquod, quamvis distamus ab illis,</span><span class="linebreak"></span>
<span class="line indent2">quis vetat irato numen adesse deo?</span><span class="linebreak"></span>
<span class="line">verba miser frustra non proficientia perdo.</span><span class="linebreak"></span>
<span class="line indent2">ipsa graves spargunt ora loquentis aquae,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>terribilisque Notus iactat mea dicta, precesque</span><span class="linebreak"></span>
<span class="line indent2">ad quos mittuntur, non sinit ire deos.</span><span class="linebreak"></span>
<span class="line">ergo idem venti, ne causa laedar in una,</span><span class="linebreak"></span>
<span class="line indent2">velaque nescio quo votaque nostra ferunt.</span><span class="linebreak"></span>
<span class="line">me miserum, quanti montes volvuntur aquarum!</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>iam iam tacturos sidera summa putes.</span><span class="linebreak"></span>
<span class="line">quantae diducto subsidunt aequore valles!</span><span class="linebreak"></span>
<span class="line indent2">iam iam tacturas Tartara nigra putes.</span><span class="linebreak"></span>
<span class="line">quocumque aspicio, nihil est, nisi pontus et aër,</span><span class="linebreak"></span>
<span class="line indent2">fluctibus hic tumidus, nubibus ille minax.</span><span class="linebreak"></span>
</p></section><notes></notes></section>