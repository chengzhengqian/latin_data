<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">perfer et obdura; multo graviora tulisti,</span><span class="linebreak"></span>
<span class="line indent2">eripuit cum me principis ira tibi.</span><span class="linebreak"></span>
<span class="line">fallitur iste tamen, quo iudice nominor exul:</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>mollior est culpam poena secuta meam.</span><span class="linebreak"></span>
<span class="line">maxima poena mihi est ipsum offendisse, priusque</span><span class="linebreak"></span>
<span class="line indent2">venisset mallem funeris hora mihi.</span><span class="linebreak"></span>
<span class="line">quassa tamen nostra est, non mersa nec obruta navis,</span><span class="linebreak"></span>
<span class="line indent2">utque caret portu, sic tamen extat aquis.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>nec vitam nec opes nec ius mihi civis ademit,</span><span class="linebreak"></span>
<span class="line indent2">quae<a class="footnoteLink" href="#note_LCL151_250_1" id="target_note_LCL151_250_1"><sup>1</sup></a> merui vitio perdere cuncta meo.</span><span class="linebreak"></span>
<span class="line">sed quia peccato facinus non affuit illi,</span><span class="linebreak"></span>
<span class="line indent2">nil nisi me patriis iussit abesse focis.</span><span class="linebreak"></span>
<span class="line">utque aliis, quorum numerum comprendere non est,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>Caesareum numen sic mihi mite fuit.</span><span class="linebreak"></span>
<span class="line">ipse relegati, non exulis utitur in me</span><span class="linebreak"></span>
<span class="line indent2">nomine: tuta suo iudice causa mea est.</span><span class="linebreak"></span>
<span class="line">iure igitur laudes, Caesar, pro parte virili</span><span class="linebreak"></span>
<span class="line indent2">carmina nostra tuas qualiacumque canunt:</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>iure deos, ut adhuc caeli tibi limina claudant,</span><span class="linebreak"></span>
<span class="line indent2">teque velint sine se, comprecor, esse deum.</span><span class="linebreak"></span>
<span class="line">optat idem populus; sed, ut in mare flumina vastum,</span><span class="linebreak"></span>
<span class="line indent2">sic solet exiguae currere rivus aquae.</span><span class="linebreak"></span>
<span class="line">at tu fortunam, cuius vocor exul ab ore,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>nomine mendaci parce gravare meam!</span><span class="linebreak"></span>
</p>
<h3>XII.</h3>
<p class="lineGroup">
<span class="line">Scribis, ut oblectem studio lacrimabile tempus,</span><span class="linebreak"></span>
<span class="line indent2">ne pereant turpi pectora nostra situ.</span><span class="linebreak"></span>
<span class="line">difficile est quod, amice, mones, quia carmina laetum</span><span class="linebreak"></span>
<span class="line indent2">sunt opus, et pacem mentis habere volunt.</span><span class="linebreak"></span>
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL151_250_1"><a class="footnoteCrossrefLink" href="#target_note_LCL151_250_1" title="Click to highlight in text"><sup class="lineRef">1</sup>qui</a></li><script type="text/javascript">document.getElementById('note_LCL151_250_1').style.display = "none";</script></ul></section></notes></section>