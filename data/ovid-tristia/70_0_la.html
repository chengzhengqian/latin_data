<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">55</span><span class="br"></span>hostis equo pollens longeque volante sagitta</span><span class="linebreak"></span>
<span class="line indent2">vicinam late depopulatur humum.</span><span class="linebreak"></span>
<span class="line">diffugiunt alii, nullisque tuentibus agros</span><span class="linebreak"></span>
<span class="line indent2">incustoditae diripiuntur opes,</span><span class="linebreak"></span>
<span class="line">ruris opes parvae, pecus et stridentia plaustra,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>et quas divitias incola pauper habet.</span><span class="linebreak"></span>
<span class="line">pars agitur vinctis post tergum capta lacertis,</span><span class="linebreak"></span>
<span class="line indent2">respiciens frustra rura Laremque suum:</span><span class="linebreak"></span>
<span class="line">pars cadit hamatis misere confixa sagittis:</span><span class="linebreak"></span>
<span class="line indent2">nam volucri ferro tinctile virus inest.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>quae nequeunt secum ferre aut abducere, perdunt,</span><span class="linebreak"></span>
<span class="line indent2">et cremat insontes hostica flamma casas.</span><span class="linebreak"></span>
<span class="line">tunc quoque, cum pax est, trepidant formidine belli,</span><span class="linebreak"></span>
<span class="line indent2">nec quisquam presso vomere sulcat humum.</span><span class="linebreak"></span>
<span class="line">aut videt aut metuit locus hic, quem non videt, hostem;</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>cessat iners rigido terra relicta situ.</span><span class="linebreak"></span>
<span class="line">non hic pampinea dulcis latet uva sub umbra,</span><span class="linebreak"></span>
<span class="line indent2">nec cumulant altos fervida musta lacus.</span><span class="linebreak"></span>
<span class="line">poma negat regio, nec haberet Acontius in quo</span><span class="linebreak"></span>
<span class="line indent2">scriberet hic dominae verba legenda suae.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>aspiceres<a class="footnoteLink" href="#note_LCL151_140_1" id="target_note_LCL151_140_1"><sup>1</sup></a> nudos sine fronde, sine arbore, campos:</span><span class="linebreak"></span>
<span class="line indent2">heu loca felici non adeunda viro!</span><span class="linebreak"></span>
<span class="line">ergo tam late pateat cum maximus orbis,</span><span class="linebreak"></span>
<span class="line indent2">haec est in poenam terra reperta meam!</span><span class="linebreak"></span>
</p>
<h3>XI.</h3>
<p class="lineGroup">
<span class="line">Quisquis es, insultes qui casibus, improbe, nostris,</span><span class="linebreak"></span>
<span class="line indent2">meque reum dempto fine cruentus agas,</span><span class="linebreak"></span>
<span class="line">natus es e scopulis et pastus lacte ferino,</span><span class="linebreak"></span>
<span class="line indent2">et dicam silices pectus habere tuum.</span><span class="linebreak"></span>
</p></section><notes><section class="footnotes"><ul><li class="note" id="note_LCL151_140_1"><a class="footnoteCrossrefLink" href="#target_note_LCL151_140_1" title="Click to highlight in text"><sup class="lineRef">1</sup>aspiceret</a></li><script type="text/javascript">document.getElementById('note_LCL151_140_1').style.display = "none";</script></ul></section></notes></section>