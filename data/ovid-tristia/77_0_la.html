<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">tres mihi sunt nati contagia nostra secuti:</span><span class="linebreak"></span>
<span class="line indent2">cetera fac curae sit tibi turba palam.</span><span class="linebreak"></span>
<span class="line">sunt quoque mutatae, ter quinque volumina, formae,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>carmina de domini funere rapta sui.</span><span class="linebreak"></span>
<span class="line">illud opus potuit, si non prius ipse perissem,</span><span class="linebreak"></span>
<span class="line indent2">certius a summa nomen habere manu:</span><span class="linebreak"></span>
<span class="line">nunc incorrectum populi pervenit in ora,</span><span class="linebreak"></span>
<span class="line indent2">in populi quicquam si tamen ore meum est.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>hoc quoque nescio quid nostris appone libellis,</span><span class="linebreak"></span>
<span class="line indent2">diverso missum quod tibi ab orbe venit.</span><span class="linebreak"></span>
<span class="line">quod quicumque leget,—si quis leget—aestimet ante,</span><span class="linebreak"></span>
<span class="line indent2">compositum quo sit tempore quoque loco.</span><span class="linebreak"></span>
<span class="line">aequus erit scriptis, quorum cognoverit esse</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>exilium tempus barbariamque locum:</span><span class="linebreak"></span>
<span class="line">inque tot adversis carmen mirabitur ullum</span><span class="linebreak"></span>
<span class="line indent2">ducere me tristi sustinuisse manu.</span><span class="linebreak"></span>
<span class="line">ingenium fregere meum mala, cuius et ante</span><span class="linebreak"></span>
<span class="line indent2">fons infecundus parvaque vena fuit.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>sed quaecumque fuit, nullo exercente refugit,</span><span class="linebreak"></span>
<span class="line indent2">et longo periit arida facta situ,</span><span class="linebreak"></span>
<span class="line">non hic librorum, per quos inviter alarque,</span><span class="linebreak"></span>
<span class="line indent2">copia: pro libris arcus et arma sonant.</span><span class="linebreak"></span>
<span class="line">nullus in hac terra, recitem si carmina, cuius</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>intellecturis auribus utar, adest;</span><span class="linebreak"></span>
<span class="line">non quo secedam locus est. custodia muri</span><span class="linebreak"></span>
<span class="line indent2">summovet infestos clausaque porta Getas.</span><span class="linebreak"></span>
<span class="line">saepe aliquod quaero verbum nomenque locumque,</span><span class="linebreak"></span>
<span class="line indent2">nec quisquam est a quo certior esse queam.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>dicere saepe aliquid conanti—turpe fateri!—</span><span class="linebreak"></span>
<span class="line indent2">verba mihi desunt dedidicique loqui.</span><span class="linebreak"></span>
</p></section><notes></notes></section>