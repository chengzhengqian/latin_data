<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>aut haec comparativa, cuius nunc indigemus: “At enim satius fuit amittere milites quam arma et impedimenta concedere hostibus.” Ex qua iudicatio nascitur: Cum omnes perituri milites essent, nisi ad hanc pactionem venissent, utrum satius fuerit amittere milites, an ad hanc condicionem venire?</p>
<span class="br"></span><span class="lineNumber">74</span><span class="br"></span><p>Hoc causae genus ex suis locis tractare oportebit et adhibere ceterarum quoque constitutionum rationem atque praecepta; ac maxime coniecturis faciendis infirmare illud quod cum eo quod crimini dabitur ei qui accusabuntur comparabunt. Id fiet, si aut id quod dicent defensores futurum fuisse nisi id factum esset, de quo facto iudicium est, futurum fuisse negabitur; aut si alia ratione et aliam ob causam ac dicet reus se fecisse demonstrabitur esse factum. Eius rei confirmatio et item contraria de parte infirmatio ex coniecturali constitutione sumetur. Sin autem certo nomine malefici vocabitur in iudicium, sicut in hac causa—nam maiestatis arcessitur—definitione et praeceptis definitionis uti oportebit.</p>
<p>XXV. Atque haec quidem plerumque in hoc genere accidunt ut et coniectura et definitione utendum sit. Sin aliud quoque aliquod genus incidet, eius generis praecepta licebit huc pari ratione transferre. Nam accusatori maxime est in hoc elaborandum ut id ipsum factum propter quod sibi reus concedi putet oportere quam plurimis

</p></section><notes></notes></section>