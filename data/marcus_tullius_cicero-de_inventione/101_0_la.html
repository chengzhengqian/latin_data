<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">41</span><span class="br"></span><p>Deinde videndum est quid adiunctum sit negotio, hoc est, quid maius, quid minus, quid aeque magnum sit, quid simile; ex quibus coniectura quaedam ducitur, si, quemadmodum res maiores, minores, aeque magnae, similes agi soleant, diligenter considerabitur. Quo in genere eventus quoque videndus erit; hoc est, quid ex quaque re soleat evenire magno opere considerandum est, ut metus, laetitia, <span class="br"></span><span class="lineNumber">42</span><span class="br"></span>titubatio, audacia. Quarta autem pars rebus erat ex eis quas negotiis dicebamus esse attributas, consecutio. In ea quaeruntur ea quae gestum negotium confestim aut intervallo consequuntur. In quo videbimus ecqua consuetudo sit, ecqua lex, ecqua pactio, ecquod eius rei artificium aut usus aut exercitatio, hominum aut approbatio aut offensio, ex quibus nonnunquam elicitur aliquid suspicionis.</p>
<p>XIII. Sunt autem aliae suspiciones, quae communiter et ex negotiorum et ex personarum attributionibus sumuntur. Nam et ex fortuna et ex natura et ex victu, studio, factis, casu, orationibus, consilio et ex habitu animi aut corporis pleraque pertinent ad eas res, quae rem credibilem aut incredibilem facere possunt et cum facti suspicione iunguntur. <span class="br"></span><span class="lineNumber">43</span><span class="br"></span>Maxime enim quaerere oportet in hac constitutione, primum potueritne aliquid fieri; deinde ecquo ab alio potuerit; deinde facultas, de qua ante diximus; deinde utrum id facinus sit quod paenitere fuerit necesse, quod spem celandi non haberet; deinde necessitudo, in qua necesse fuerit id aut fieri aut ita

</p></section><notes></notes></section>