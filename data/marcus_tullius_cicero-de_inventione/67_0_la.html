<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
explicabuntur; nunc his praeceptionibus rhetorum ad usum oratorium contentos nos esse oportebit. Cum igitur ex eis quae sumentur aliquid non concedetur, sic infirmabitur.</p>
<span class="br"></span><span class="lineNumber">87</span><span class="br"></span><p>XLVII. Cum autem, his concessis, complexio ex his non conficitur, haec erunt consideranda: num aliud conficiatur, aliud dicatur, hoc modo: si, cum aliquis dicat se profectum esse ad exercitum, contra eum quis velit hac uti argumentatione: “Si venisses ad exercitum, a tribunis militaribus visus esses; non es autem ab his visus: non es igitur ad exercitum profectus.” Hic cum concesseris propositionem et assumptionem, complexio est infirmanda. Aliud enim, quam cogebatur, illatum est.</p>
<span class="br"></span><span class="lineNumber">88</span><span class="br"></span><p>Ac nunc quidem, quo facilius res cognosceretur, perspicuo et grandi vitio praeditum posuimus exemplum; sed saepe obscurius positum vitium pro vero probatur, cum aut parum memineris quid concesseris, aut ambiguum aliquid pro certo concesseris. Ambiguum si concesseris ex ea parte quam ipse intellexeris, eam partem adversarius ad aliam partem per complexionem velit accommodare, demonstrare oportebit non ex eo quod ipse concesseris, sed ex eo quod ille sumpserit, confici complexionem, ad hunc modum: “Si indigetis pecuniae, pecuniam non habetis; si pecuniam non habetis, pauperes estis: indigetis autem pecuniae; mercaturae enim, ni ita esset, operam non daretis: pauperes igitur estis.”</p>
</section><notes></notes></section>