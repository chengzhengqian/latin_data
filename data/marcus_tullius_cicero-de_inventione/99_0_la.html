<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
inducetur indignatio, iuncta conquestioni, per quam miserum facinus esse et indignum demonstrabitur, cum animus in vita fuerit omni a vitiis remotissimus, eam causam putare, quae homines audaces in fraudem rapere soleat, castissimum quoque hominem ad peccandum potuisse impellere; aut: iniquum esse et optimo cuique perniciosissimum non vitam honeste actam tali in tempore quam plurimum prodesse, sed subita ex criminatione, quae confingi quamvis false possit, non ex ante acta vita, quae neque ad tempus fingi neque ullo modo mutari possit, facere iudicium.</p>
<span class="br"></span><span class="lineNumber">37</span><span class="br"></span><p>Sin autem in ante acta vita aliquae turpitudines erunt, aut falso venisse in eam existimationem dicetur ex aliquorum invidia aut obtrectatione aut falsa opinione; aut imprudentiae, necessitudini, persuasioni, adulescentiae aut alicui non malitiosae animi affectioni attribuentur; aut dissimili in genere vitiorum esse ostendentur,<a class="footnoteLink" href="#note_LCL386_198_1" id="target_note_LCL386_198_1"><sup>1</sup></a> ut animus non omnino integer, sed ab tali culpa remotus esse videatur. At si nullo modo vitae turpitudo aut infamia leniri poterit oratione, negare oportebit de vita eius et de moribus quaeri, sed de eo crimine quo de arguatur; quare, ante factis omissis, illud quod instet id agi oportere.</p>
</section><notes><section class="footnotes"><ul><li class="note" id="note_LCL386_198_1"><a class="footnoteCrossrefLink" href="#target_note_LCL386_198_1" title="Click to highlight in text"><sup class="lineRef">1</sup>esse ostendentur <span class="italic">supplied exempli gratia by Str√∂bel.</span></a></li><script type="text/javascript">document.getElementById('note_LCL386_198_1').style.display = "none";</script></ul></section></notes></section>