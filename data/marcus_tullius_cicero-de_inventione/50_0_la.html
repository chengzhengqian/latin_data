<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sua se vi et ratione confirmet. Hoc de genere qui diligentius considerandum putaverunt, cum idem in usu dicendi sequerentur, paululum in praecipiendi ratione dissenserunt. Nam partim quinque eius partes esse dixerunt, partim non plus quam in tres partes posse distribui putaverunt. Eorum controversiam non incommodum videtur cum utrorumque ratione exponere. Nam et brevis est et non eiusmodi ut alteri prorsus nihil dicere putentur, et locus hic nobis in dicendo minime neglegendus videtur.</p>
<span class="br"></span><span class="lineNumber">58</span><span class="br"></span><p>Qui putant in quinque tribui partes oportere, aiunt primum convenire exponere summam argumentationis, ad hunc modum: “Melius accurantur quae consilio geruntur quam quae sine consilio administrantur.” Hanc primam partem numerant; eam deinceps rationibus variis et quam copiosissimis verbis approbari putant oportere, hoc modo: “Domus ea quae ratione regitur omnibus est instructior rebus et apparatior quam ea quae temere et nullo consilio administratur. Exercitus is cui praepositus est sapiens et callidus imperator omnibus partibus commodius regitur quam is qui stultitia et temeritate alicuius administratur. Eadem navigi ratio est. Nam navis optime cursum conficit ea quae scientissimo<span class="br"></span><span class="lineNumber">59</span><span class="br"></span>gubernatore utitur.” Cum propositio sit hoc pacto approbata et duae partes transierint ratiocinationis,





</p></section><notes></notes></section>