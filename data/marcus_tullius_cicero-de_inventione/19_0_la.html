<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

enim meum,” inquit, “patrem occiderat.” “At non,” inquiet adversarius, “abs te filio matrem necari oportuit; potuit enim sine tuo scelere illius factum puniri.”</p>
<p>XIV. Ex hac diductione rationis illa summa nascitur controversia quam iudicationem appellamus. Ea est huiusmodi: Rectumne fuerit ab Oreste matrem occidi cum illa Orestis patrem occidisset.</p>
<span class="br"></span><span class="lineNumber">19</span><span class="br"></span><p>Firmamentum est firmissima argumentatio defensoris et appositissima ad iudicationem: ut si velit Orestes dicere eiusmodi animum matris suae fuisse in patrem suum, in se ipsum ac sorores, in regnum, in famam generis et familiae, ut ab ea poenas liberi sui potissimum petere debuerint.</p>
<p>Et in ceteris quidem constitutionibus ad hunc modum iudicationes reperiuntur; in coniecturali autem constitutione, quia ratio non est (factum enim non conceditur), non potest ex diductione rationis nasci iudicatio. Quare necesse est eandem esse quaestionem et iudicationem: factum est, non est factum, factumne sit? Quot autem in causa constitutiones aut earum partes erunt, totidem necesse erit quaestiones, rationes, iudicationes, firmamenta reperiri.</p>
<p>Tum his omnibus in causa repertis denique singulae partes totius causae considerandae sunt. Nam non ut quidque dicendum primum est, ita primum animadvertendum videtur; ideo quod illa quae prima


</p></section><notes></notes></section>