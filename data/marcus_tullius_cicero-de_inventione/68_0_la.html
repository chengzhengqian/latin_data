<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Hoc sic reprehenditur: “Cum dicebas: Si indigetis pecuniae, pecuniam non habetis, hoc intellegebam: Si propter inopiam in egestate estis, pecuniam non habetis, et idcirco concedebam; cum autem hoc sumebas: Indigetis autem pecuniae, illud accipiebam: Vultis autem pecuniae plus habere. Ex quibus concessionibus non conficitur hoc: Pauperes igitur estis; conficeretur autem, si tibi primo quoque hoc concessissem, qui pecuniam maiorem vellet habere, <span class="br"></span><span class="lineNumber">89</span><span class="br"></span>eum pecuniam non habere.”</p>
<p>XLVIII. Saepe autem oblitum putant quid concesseris, et idcirco id quod non conficitur, quasi conficiatur, in conclusionem infertur, hoc modo: “Si ad illum hereditas veniebat, veri simile est ab illo necatum.” Deinde hoc approbant plurimis verbis. Post assumunt: “Ad illum autem hereditas veniebat.” Deinde infertur: “Ille igitur occidit.” Id quod ex eis, quae sumpserant, non conficitur. Quare observare diligenter oportet et quid sumatur, et quid ex his conficiatur.</p>
<p>Ipsum autem genus argumentationis vitiosum his de causis ostendetur, si aut in ipso vitium erit aut non ad id quod instituitur accommodabitur. Atque in ipso vitium erit, si omnino totum falsum erit, si commune, si vulgare, si leve, si remotum, si mala definitione, si controversum, si perspicuum, si non concessum, si turpe, si offensum, si contrarium, si inconstans, si adversarium.</p>
<span class="br"></span><span class="lineNumber">90</span><span class="br"></span><p>Falsum est in quo perspicue mendacium est, hoc modo: “Non potest esse sapiens qui pecuniam neglegit. Socrates autem pecuniam neglegebat: non

</p></section><notes></notes></section>