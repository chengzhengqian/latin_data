<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

absolutione consistit, quo in genere est virtus, scientia et quae contraria sunt, res ipsa, causa posita, docebit ecquid hic quoque locus suspicionis ostendat. Nam affectionis quidem ratio perspicuam solet prae se gerere coniecturam, ut amor, iracundia, molestia, propterea quod et ipsorum vis intellegitur et quae res harum aliquam rem consequatur facile est cognitu.</p>
<span class="br"></span><span class="lineNumber">31</span><span class="br"></span><p>Studium autem quod est assidua et vehementer aliquam ad rem applicata magna cum voluptate occupatio, facile ex eo ducetur argumentatio quam res ipsa desiderabit in causa. Item ex consilio sumetur aliquid suspicionis; nam consilium est aliquid faciendi non faciendive excogitata ratio. Iam facta et casus et orationes, quae sunt omnia, ut in confirmationis praeceptis dictum est, in tria tempora distributa, facile erit videre ecquid afferant ad confirmandam coniecturam suspicionis.</p>
<span class="br"></span><span class="lineNumber">32</span><span class="br"></span><p>X. Ac personis quidem res hae sunt attributae, ex quibus omnibus unum in locum coactis accusatoris erit improbatione hominis uti. Nam causa facti parum firmitudinis habet, nisi animus eius qui insimulatur in eam suspicionem adducitur uti a tali culpa non videatur abhorruisse. Ut enim animum alicuius improbare nihil attinet, cum causa quare peccaret non intercessit, sic causam peccati intercedere leve est si animus nulli minus honestae rationi affinis ostenditur. Quare vitam eius quem arguet ex ante factis accusator improbare debebit



</p></section><notes></notes></section>