<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
impulisset; nunc ipsum reum causam afferre
<span class="br"></span><span class="lineNumber">130</span><span class="br"></span>quare deliquerit. Deinde hanc inducere partitionem, cuius in singulas partes multae convenient argumentationes: primum, nulla in lege ullam causam contra scriptum accipi convenire; deinde, si in ceteris legibus conveniat, hanc esse eiusmodi legem ut in ea non oporteat; postremo, si in hac quoque lege oporteat, hanc quidem causam accipi minime oportere.</p>
<p>XLV. Prima pars his fere locis confirmabitur: scriptori neque ingenium neque operam neque ullam facultatem defuisse quo minus aperte posset perscribere id quod cogitaret; non fuisse ei grave nec difficile eam causam excipere quam adversarii proferant si quicquam excipiendum putasset: consuesse eos qui leges scribant exceptionibus <span class="br"></span><span class="lineNumber">131</span><span class="br"></span>uti. Deinde oportet recitare leges cum exceptionibus scriptas et maxime videre, ecquae in ea ipsa lege, qua de agatur, sit exceptio aliquo in capite aut apud eundem legis scriptorem, quo magis probetur eum fuisse excepturum, si quid excipiendum putaret; et ostendere causam accipere nihil aliud esse nisi legem tollere; ideo quod, cum semel causa consideretur, nihil attineat eam ex lege considerare, quippe quae in lege scripta non sit. Quod si sit institutum, omnibus dari causam et potestatem peccandi, cum intellexerint vos ex ingenio eius qui contra legem fecerit non ex lege, in quam iurati



</p></section><notes></notes></section>