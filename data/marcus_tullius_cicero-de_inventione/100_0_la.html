<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">38</span><span class="br"></span><p>XII. Ex facto autem ipso suspiciones ducentur, si totius administratio negoti ex omnibus partibus pertemptabitur; atque eae suspiciones partim ex negotio separatim, partim communiter ex personis atque ex negotio proficiscentur. Ex negotio duci poterunt, si eas res quae negotiis attributae sunt diligenter considerabimus. Ex eis igitur in hanc constitutionem convenire videntur genera earum <span class="br"></span><span class="lineNumber">39</span><span class="br"></span>omnia, partes generum pleraeque. Videre igitur primum oportebit, quae sint continentia cum ipso negotio, hoc est, quae ab re separari non possint. Quo in loco satis erit diligenter considerasse, quid sit ante rem factum ex quo spes perficiendi nata et faciendi facultas quaesita videatur; quid in ipsa re gerenda, quid postea consecutum sit.</p>
<p>Deinde ipsius est negoti gestio pertractanda. Nam hoc genus earum rerum quae negotio sunt attributae secundo in loco nobis est expositum. <span class="br"></span><span class="lineNumber">40</span><span class="br"></span>Hoc ergo in genere spectabitur locus, tempus, occasio, facultas; quorum unius cuiusque vis diligenter in confirmationis praeceptis explicata est. Quare, ne aut hic non admonuisse aut ne eadem iterum dixisse videamur, breviter iniciemus, quid quaque in parte considerari oporteat. In loco igitur opportunitas, in tempore longinquitas, in occasione commoditas ad faciendum idonea, in facultate copia et potestas earum rerum propter quas aliquid facilius fit aut quibus sine omnino confici non potest, consideranda est.</p>
</section><notes></notes></section>