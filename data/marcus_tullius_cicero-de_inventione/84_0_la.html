<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 magna praeditos dignitate. Etenim quodam tempore Crotoniatae multum omnibus corporum viribus et dignitatibus antisteterunt atque honestissimas ex gymnico certamine victorias domum cum laude maxima rettulerunt. Cum puerorum igitur formas et corpora magno hic opere miraretur: “Horum,” inquiunt illi, “sorores sunt apud nos virgines. Quare qua sint illae dignitate potes ex his suspicari.” “Praebete igitur mihi, quaeso,” inquit, “ex istis virginibus formosissimas dum pingo id quod pollicitus sum vobis, ut mutum in simulacrum <span class="br"></span><span class="lineNumber">3</span><span class="br"></span>ex animali exemplo veritas transferatur.” Tum Crotoniatae publico de consilio virgines unum in locum conduxerunt et pictori quam vellet eligendi potestatem dederunt. Ille autem quinque delegit; quarum nomina multi poëtae memoriae prodiderunt quod eius essent iudicio probatae qui pulcritudinis habere verissimum debuisset. Neque enim putavit omnia, quae quaereret ad venustatem, uno se in corpore reperire posse ideo quod nihil simplici in genere omnibus ex partibus perfectum natura expolivit. Itaque, tamquam ceteris non sit habitura quod largiatur, si uni cuncta concesserit, aliud alii commodi aliquo adiuncto incommodo muneratur.</p>
<span class="br"></span><span class="lineNumber">4</span><span class="br"></span><p>II. Quod quoniam nobis quoque voluntatis accidit ut artem dicendi perscriberemus, non unum aliquod proposuimus exemplum cuius omnes partes, quocumque essent in genere, exprimendae nobis necessarie viderentur; sed, omnibus unum in locum coactis scriptoribus, quod quisque commodissime praecipere

</p></section><notes></notes></section>