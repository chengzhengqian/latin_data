<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
 ut in unum conducamus propositionem et assumptionem, hoc modo: “Quodsi leges omnes ad utilitatem rei publicae referri convenit, hic autem saluti rei publicae profuit, profecto non potest eodem facto et saluti communi consuluisse et legibus non obtemperasse.” Aut ita, ut ex contrario sententia conficiatur, hoc modo: “Summa igitur amentia est in eorum fide spem habere, quorum perfidia totiens deceptus sis.” Aut ita, ut id solum quod conficitur inferatur, ad hunc modum: “Urbem igitur diruamus.” Aut, ut id quod eam rem quae conficitur sequatur necesse est. Id est huiusmodi: “Si peperit, cum viro concubuit: peperit autem.” Conficitur hoc: “Concubuit igitur cum viro.” Hoc si nolis inferre et inferas id quod sequitur: “Fecit igitur incestum,” et concluseris argumentationem et perspicuam fugeris <span class="br"></span><span class="lineNumber">74</span><span class="br"></span>complexionem. Quare in longis argumentationibus aut ex conductionibus aut ex contrario complecti oportet, in brevibus id solum quod conficitur exponere, in eis in quibus exitus perspicuus est consecutione uti.</p>
<p>Si qui autem ex una quoque parte putabunt constare argumentationem, poterunt dicere saepe satis esse hoc modo argumentationem facere: “Quoniam peperit, cum viro concubuit.” Nam hoc nullius neque approbationis neque complexionis indigere. Sed nobis ambiguitate nominis videntur errare. Nam argumentatio nomine uno res duas significat, ideo



</p></section><notes></notes></section>