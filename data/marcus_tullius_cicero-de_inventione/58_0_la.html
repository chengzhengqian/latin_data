<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">71</span><span class="br"></span><p>Assumptionis autem approbatione praeterita quadripertita sic fiet argumentatio: “Qui saepenumero nos per fidem fefellerunt, eorum orationi fidem habere non debemus. Si quid enim perfidia illorum detrimenti acceperimus, nemo erit praeter nosmet ipsos quem iure accusare possimus. Ac primo quidem decipi incommodum est; iterum, stultum; tertio, turpe. Karthaginienses autem persaepe iam nos fefellerunt. Summa igitur amentia est in eorum fide spem habere quorum perfidia totiens deceptus sis.”</p>
<span class="br"></span><span class="lineNumber">72</span><span class="br"></span><p>Utraque approbatione praeterita tripertita fit hoc pacto: “Aut metuamus Karthaginienses oportet si incolumes eos reliquerimus, aut eorum urbem diruamus. At metuere quidem non oportet. Restat igitur ut urbem diruamus.”</p>
<p>XL. Sunt autem qui putant nonnunquam posse complexione supersederi, cum id perspicuum sit quod conficiatur ex ratiocinatione; quod si fiat, bipertitam quoque fieri argumentationem, hoc modo: “Si peperit, virgo non est: peperit autem.” Hic satis esse proponere et assumere: quod conficiatur quoniam perspicuum sit, complexionis rem non indigere. Nobis autem videtur et omnis ratiocinatio concludenda esse et illud vitium quod illis displicet magno opere vitandum, ne quod perspicuum sit, id in complexionem<span class="br"></span><span class="lineNumber">73</span><span class="br"></span>inferamus. Hoc autem fieri poterit si complexionum genera intellegentur. Nam aut ita com­plectemur,
</p></section><notes></notes></section>