<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

aliam transibitur; et si ita dicetur, ut nonnunquam ex eo quod dictum est id quod non est dictum intellegatur; et si non modo id quod obest verum etiam id quod nec obest nec adiuvat praeteribitur; et si semel unum quidque dicetur; et si non ab eo quo in proxime desitum erit deinceps incipietur. Ac multos imitatio brevitatis decipit, ut, cum se breves putent esse, longissimi sint; cum dent operam ut res multas brevi dicant, non ut omnino paucas res dicant et non plures quam necesse sit. Nam plerisque breviter videtur dicere qui ita dicit: “Accessi ad aedes. Puerum vocavi. Respondit. Quaesivi dominum. Domi negavit esse.” Hic, tametsi tot res brevius non potuit dicere, tamen quia satis fuit dixisse: “Domi negavit esse,” fit rerum multitudine longus. Quare hoc quoque in genere vitanda est brevitatis imitatio et non minus rerum non necessariarum quam verborum multitudine supersedendum est.</p>
<span class="br"></span><span class="lineNumber">29</span><span class="br"></span><p>Aperta autem narratio poterit esse, si ut quidque primum gestum erit ita primum exponetur, et rerum ac temporum ordo servabitur, ut ita narrentur ut gestae res erunt aut ut potuisse geri videbuntur. Hic erit considerandum ne quid perturbate, ne quid contorte dicatur, ne quam in aliam rem transeatur, ne ab ultimo repetatur, ne ad extremum prodeatur, ne quid quod ad rem pertineat praetereatur; et omnino quae praecepta de brevitate sunt hoc quoque in genere sunt conservanda. Nam saepe res parum est intellecta

</p></section><notes></notes></section>