<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

legem redemptor aliquid fecerit, qua in re studio eius subita fluminis obstiterit magnitudo, supplicio dignusne sit?</p>
<span class="br"></span><span class="lineNumber">98</span><span class="br"></span><p>XXXII. Necessitudo autem infertur, cum vi quadam reus id quod fecerit fecisse defenditur, hoc modo: Lex est apud Rhodios ut si qua rostrata in portu navis deprehensa sit, publicetur. Cum magna in alto tempestas esset, vis ventorum invitis nautis in Rhodiorum portum navem coëgit. Quaestor navem populi vocat, navis dominus negat oportere publicari. Intentio est: “Rostrata navis in portu deprehensa est.” Depulsio est<a class="footnoteLink" href="#note_LCL386_264_1" id="target_note_LCL386_264_1"><sup>1</sup></a> concessio. Ratio: “Vi et necessario sumus in portum coacti.” Infirmatio est: “Navem ex lege tamen populi esse oportet.” Iudicatio est: Cum rostratam navem in portu deprehensam lex publicarit cumque haec navis invitis nautis vi tempestatis in portum coniecta sit, oporteatne eam publicari?</p>
<span class="br"></span><span class="lineNumber">99</span><span class="br"></span><p>Horum trium generum idcirco in unum locum contulimus exempla, quod similis in ea praeceptio argumentorum traditur. Nam in his omnibus, primum si quid res ipsa dabit facultatis, coniecturam induci ab accusatore oportebit, ut id quod voluntate factum negabitur consulto factum suspicione aliqua demonstretur; deinde inducere definitionem necessitudinis aut casus aut imprudentiae et exempla ad eam definitionem adiungere in quibus imprudentia




</p></section><notes><section class="footnotes"><ul><li class="note" id="note_LCL386_264_1"><a class="footnoteCrossrefLink" href="#target_note_LCL386_264_1" title="Click to highlight in text"><sup class="lineRef">1</sup>est <span class="italic">SRi</span>: <span class="italic">omitted by Ströbel.</span></a></li><script type="text/javascript">document.getElementById('note_LCL386_264_1').style.display = "none";</script></ul></section></notes></section>