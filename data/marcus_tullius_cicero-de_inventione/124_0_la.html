<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

de damnata quidem poenas sumere ipse potuisset de ea supplicium sumpsisse quae ne adducta quidem sit in iudicium. Deinde postulabit, ut legem, qua lege fecerit, proferat. Deinde quemadmodum in comparatione praecipiebamus, ut illud quod compararetur extenuaretur ab accusatore quam maxime, sic in hoc genere oportebit illius culpam in quem crimen transferatur cum huius maleficio qui se iure fecisse dicat comparare. Postea demonstrandum est non esse illud eiusmodi ut ob id hoc fieri convenerit. Extrema est, ut in comparatione, assumptio iudicationis et de ea per amplificationem ex deliberationis praeceptis dictio.</p>
<span class="br"></span><span class="lineNumber">83</span><span class="br"></span><p>XXVIII. Defensor autem, quae per alias constitutiones inducentur, ex eis locis qui traditi sunt infirmabit; ipsam autem relationem comprobabit, primum augendo eius in quem referet crimen culpam et audaciam, et quam maxime per indignationem, si res feret, iuncta conquestione ante oculos ponendo; postea levius demonstrando se poenitum quam sit illius promeritum, et suum supplicium cum illius iniuria conferendo. Deinde oportebit eos locos qui ita erunt ab accusatore tractati ut refelli et contrariam in partem converti




</p></section><notes></notes></section>