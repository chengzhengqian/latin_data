<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

maiestatem minuere, docere adversarium maiestatem minuisse et hunc totum locum communi loco confirmare, per quem ipsius facti atrocitas aut indignitas aut omnino culpa cum indignatione augeatur. Post <span class="br"></span><span class="lineNumber">54</span><span class="br"></span>erit infirmanda adversariorum descriptio. Ea autem infirmabitur, si falsa demonstrabitur. Hoc ex opinione hominum sumetur, cum quemadmodum et quibus in rebus homines in consuetudine scribendi aut sermocinandi eo verbo uti soleant, considerabitur. Item infirmabitur, si turpis aut inutilis esse ostenditur eius descriptionis approbatio et, quae incommoda consecutura sint, eo concesso ostendetur—id autem ex honestatis et ex utilitatis partibus sumetur, de quibus in deliberationis praeceptis exponemus—-et si cum definitione nostra adversariorum definitionem conferemus et nostram veram, honestam, <span class="br"></span><span class="lineNumber">55</span><span class="br"></span>utilem esse demonstrabimus, illorum contra. Quaeremus autem res aut maiore aut minore aut pari in negotio similes, ex quibus affirmetur nostra descriptio.</p>
<p>XVIII. Iam si res plures erunt definiendae: ut, si quaeratur, fur sit an sacrilegus, qui vasa ex privato sacra surripuerit, erit utendum pluribus definitionibus; deinde simili ratione causa tractanda. Locus autem communis in eius malitiam, qui non modo rerum, verum etiam verborum potestatem sibi arrogare conatus et faciat quod velit, et id quod fecerit quo velit nomine appellet.</p>
</section><notes></notes></section>