<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">14</span><span class="br"></span><p>Nunc ab coniecturali constitutione proficiscamur; cuius exemplum sit hoc expositum: In itinere quidam proficiscentem ad mercatum quendam et secum aliquantum nummorum ferentem est comitatus. Cum hoc, ut fere fit, in via sermonem contulit; ex quo factum est ut illud iter familiarius facere vellent. Quare cum in eandem tabernam divertissent, simul cenare et in eodem loco somnum capere voluerunt. Cenati discubuerunt ibidem. Copo autem—nam ita dicitur post inventum, cum in alio maleficio deprehensus est—cum illum alterum, videlicet qui nummos haberet, animum advertisset, noctu postquam illos artius iam ut ex lassitudine dormire sensit, accessit et alterius eorum qui sine nummis erat, gladium propter appositum e vagina eduxit et illum alterum occidit, nummos abstulit, gladium cruentum in vaginam recondidit, ipse se in suum lectum recepit. Ille autem cuius gladio occisio erat facta multo ante lucem surrexit, comitem illum suum <span class="br"></span><span class="lineNumber">15</span><span class="br"></span>inclamavit semel et saepius. Illum somno impeditum non respondere existimavit; ipse gladium et cetera quae secum attulerat sustulit, solus profectus est. Copo non multum post conclamat hominem esse occisum et cum quibusdam diversoribus illum qui ante exierat consequitur in itinere. Hominem comprehendit, gladium eius e vagina educit, reperit cruentum. Homo in urbem ab illis deducitur ac reus fit. In hac intentio est criminis: “Occidisti.” Depulsio: “Non occidi.” Ex quibus constitutio

</p></section><notes></notes></section>