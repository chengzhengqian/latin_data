<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

definienda verbis est, constitutio definitiva nominatur. Cum vero qualis res sit quaeritur, quia et de vi et de genere negoti controversia est, constitutio generalis vocatur. At cum causa ex eo pendet, quia non aut is agere videtur quem oportet, aut non cum eo quicum oportet, aut non apud quos, quo tempore, qua lege, quo crimine, qua poena oportet, translativa dicitur constitutio, quia actio translationis et commutationis indigere videtur. Atque harum aliquam in omne causae genus incidere necesse est. Nam in quam rem non inciderit, in ea nihil esse poterit controversiae; quare eam ne causam quidem convenit putari.</p>
<span class="br"></span><span class="lineNumber">11</span><span class="br"></span><p>Ac facti quidem controversia in omnia tempora potest tribui. Nam quid factum sit potest quaeri, hoc modo: Occideritne Aiacem Ulixes; et quid fiat, hoc modo: Bonone animo sint erga populum Romanum Fregellani; et quid futurum sit, hoc modo: Si Karthaginem reliquerimus incolumem, num quid sit incommodi ad rem publicam perventurum.</p>
<p>Nominis est controversia, cum de facto convenit et quaeritur, id quod factum est quo nomine appelletur. Quo in genere necesse est ideo nominis esse controversiam, quod de re ipsa non conveniat; non quod de facto non constet, sed quod id quod factum sit aliud alii videatur esse et idcirco alius alio nomine id


</p></section><notes></notes></section>