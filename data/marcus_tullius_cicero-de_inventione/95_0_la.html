<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Nam et de nomine nonnunquam aliquid suspicionis nascitur—nomen autem cum dicimus, cognomen quoque intellegatur oportet; de hominis enim certo et proprio vocabulo agitur—ut si dicamus idcirco aliquem Caldum vocari quod temerario et repentino consilio sit; aut si ea re hominibus Graecis imperitis verba dederit quod Clodius aut Caecilius aut Mutius <span class="br"></span><span class="lineNumber">29</span><span class="br"></span>vocaretur; et de natura licet aliquantum ducere suspicionis. Omnia enim haec, vir an mulier, huius an illius civitatis sit, quibus sit maioribus, quibus consanguineis, qua aetate, quo animo, quo corpore, quae naturae sunt attributa, ad aliquam coniecturam faciendam pertinebunt. Et ex victu multae trahuntur suspiciones, cum quemadmodum et apud quos et a quibus educatus et eruditus sit quaeritur, et quibuscum vivat, qua ratione vitae, quo more domestico vivat.</p>
<span class="br"></span><span class="lineNumber">30</span><span class="br"></span><p>Et ex fortuna saepe argumentatio nascitur, cum servus an liber, pecuniosus an pauper, nobilis an ignobilis, felix an infelix, privatus an in potestate sit aut fuerit aut futurus sit, consideratur; aut denique aliquid eorum quaeritur quae fortunae esse attributa intelleguntur. Habitus autem, quoniam in aliqua perfecta et constanti animi aut corporis




</p></section><notes></notes></section>