<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

par, iudicatum. Pactum est quod inter aliquos convenit; par, quod in omnes aequabile est; iudicatum, de quo alicuius aut aliquorum iam sententiis constitutum est. Lege ius est, quod in eo scripto, quod populo expositum est, ut observet, continetur.</p>
<span class="br"></span><span class="lineNumber">163</span><span class="br"></span><p>Fortitudo est considerata periculorum susceptio et laborum perpessio. Eius partes magnificentia, fidentia, patientia, perseverantia. Magnificentia est rerum magnarum et excelsarum cum animi ampla quadam et splendida propositione cogitatio atque administratio; fidentia est per quam magnis et honestis in rebus multum ipse animus in se fiduciae certa cum spe collocavit; patientia est honestatis aut utilitatis causa rerum arduarum ac difficilium <span class="br"></span><span class="lineNumber">164</span><span class="br"></span>voluntaria ac diuturna perpessio; perseverantia est in ratione bene considerata stabilis et perpetua permansio.</p>
<p>Temperantia est rationis in libidinem atque in alios non rectos impetus animi firma et moderata dominatio. Eius partes continentia, clementia, modestia. Continentia est per quam cupiditas consili gubernatione regitur; clementia, per quam animi temere in odium alicuius inferioris<a class="footnoteLink" href="#note_LCL386_330_1" id="target_note_LCL386_330_1"><sup>1</sup></a> concitati comitate retinentur; modestia, per quam pudor honesti curam et stabilem comparat auctoritatem. Atque haec omnia propter se solum, ut nihil adiungatur emolumenti, petenda sunt. Quod ut demonstretur neque ad hoc nostrum institutum pertinet et




</p></section><notes><section class="footnotes"><ul><li class="note" id="note_LCL386_330_1"><a class="footnoteCrossrefLink" href="#target_note_LCL386_330_1" title="Click to highlight in text"><sup class="lineRef">1</sup>inferioris <span class="italic">Lambinus</span>: iniectionis <span class="italic">M</span>: invectionis <span class="italic">P</span><sup>3</sup><span class="italic">J</span>.</a></li><script type="text/javascript">document.getElementById('note_LCL386_330_1').style.display = "none";</script></ul></section></notes></section>