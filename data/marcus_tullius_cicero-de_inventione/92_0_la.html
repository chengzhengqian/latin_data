<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
magno opere considerare oportebit, non quid in veritate modo, verum etiam vehementius quid in opinione eius quem arguet fuerit. Nihil enim refert non fuisse aut non esse aliquid commodi aut incommodi, si ostendi potest ei visum esse qui arguatur. Nam opinio dupliciter fallit homines, cum aut res alio modo est ac putatur, aut non is eventus est quem arbitrati sunt. Res alio modo est tum, cum aut id quod bonum est malum putant, quod malum est, bonum, aut quod nec malum est nec bonum, malum aut bonum, aut quod malum aut bonum est, <span class="br"></span><span class="lineNumber">22</span><span class="br"></span>nec malum nec bonum. Hoc intellecto si qui negabit esse ullam pecuniam fratris aut amici vita aut denique officio suo antiquiorem aut suaviorem, non hoc erit accusatori negandum. Nam in eum culpa et summum odium transferetur qui id quod tam vere et pie dicetur negabit. Verum illud dicendum est, illi ita non esse visum; quod sumi oportet ex eis quae ad personam pertinent, de quo <span class="br"></span><span class="lineNumber">23</span><span class="br"></span>post dicendum est.</p>
<p>VII. Eventus autem tum fallit, cum aliter accidit atque ei qui arguuntur arbitrati esse dicuntur: ut, si qui dicatur alium occidisse ac voluerit, quod aut similitudine aut suspicione aut demonstratione falsa deceptus sit; aut eum necasse, cuius testamento non sit heres, quod eo testamento se heredem arbitratus sit. Non enim ex eventu cogitationem spectari oportere, sed qua cogitatione animus et spe ad maleficium profectus sit considerari; quo animo quid quisque faciat, non quo casu utatur, ad rem pertinere.</p>
</section><notes></notes></section>