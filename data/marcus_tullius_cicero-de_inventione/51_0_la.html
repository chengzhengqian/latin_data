<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tertia in parte aiunt, quod ostendere velis, id ex vi propositionis oportere adsumere, hoc pacto: “Nihil autem omnium rerum melius, quam omnis mundus, administratur.” Huius assumptionis quarto in loco aliam porro inducunt approbationem, hoc modo: “Nam et signorum ortus et obitus definitum quendam ordinem servant et annuae commutationes non modo quadam ex necessitudine semper eodem modo fiunt, verum ad utilitates quoque rerum omnium accommodate, et diurnae nocturnaeque vicissitudines nulla in re unquam mutatae quicquam nocuerunt.” Quae signo sunt omnia non mediocri quodam consilio naturam mundi administrari. Quinto inducunt loco complexionem eam quae aut id infert solum quod ex omnibus partibus cogitur, hoc modo: “Consilio igitur mundus administratur,” aut unum in locum cum conduxerit breviter propositionem et assumptionem, adiungit quid ex his conficiatur, ad hunc modum: “Quodsi melius geruntur ea quae consilio quam quae sine consilio administrantur, nihil autem omnium rerum melius administratur quam omnis mundus, consilio igitur mundus administratur.” Quinquepertitam igitur hoc pacto putant esse argumentationem.</p>
<span class="br"></span><span class="lineNumber">60</span><span class="br"></span><p>XXXV. Qui autem tripertitam putant esse, ei non aliter tractari putant oportere argumentationem, sed partitionem horum reprehendunt. Negant enim neque a propositione neque ab assumptione approbationes earum separari oportere, neque propositionem absolutam neque assumptionem sibi perfectam



</p></section><notes></notes></section>