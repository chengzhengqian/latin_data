<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Deinde, qua in sententia scriptor fuerit ex ceteris eius scriptis et ex factis, dictis, animo atque vita eius sumi oportebit, et eam ipsam scripturam, in qua inerit illud ambiguum de quo quaeretur totam omnibus ex partibus pertemptare, si quid aut ad id appositum sit quod nos interpretemur, aut ei quod adversarius intellegat, adversetur. Nam facile, quid veri simile sit eum voluisse qui scripsit ex omni scriptura et ex persona scriptoris atque eis rebus quae personis attributae sunt considerabitur.</p>
<span class="br"></span><span class="lineNumber">118</span><span class="br"></span><p>Deinde erit demonstrandum, si quid ex re ipsa dabitur facultatis, id quod adversarius intellegat multo minus commode fieri posse quam id quod nos accipimus, quod illius rei neque administratio neque exitus ullus exstet; nos quod dicamus, facile et commode transigi posse; ut in hac lege—nihil enim prohibet fictam exempli loco ponere, quo facilius res intellegatur—: meretrix coronam auream ne habeto; si habuerit, publica esto, contra eum qui meretricem publicari dicat ex lege oportere possit dici neque administrationem esse ullam publicae meretricis neque exitum legis in meretrice publicanda, at in auro publicando et administrationem et exitum facilem esse et incommodi nihil inesse.</p>
<span class="br"></span><span class="lineNumber">119</span><span class="br"></span><p>XLI. Ac diligenter illud quoque attendere oportebit, num, illo probato quod adversarius intellegat,



</p></section><notes></notes></section>