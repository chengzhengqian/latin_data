<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
et ex relatione criminis in hanc quoque causam convenire poterunt.</p>
<span class="br"></span><span class="lineNumber">88</span><span class="br"></span><p>Accusator autem illum cuius culpa id factum reus dicet primum defendet, si poterit; sin minus poterit, negabit ad hoc iudicium illius, sed huius quem ipse accuset culpam pertinere. Postea dicet suo quemque officio consulere oportere; nec, si ille peccasset, hunc oportuisse peccare; deinde, si ille deliquerit, separatim illum sicut hunc accusari oportere et non cum huius defensione coniungi illius accusationem.</p>
<p>Defensor autem cum cetera, si qua ex aliis incident constitutionibus, pertractarit, de ipsa remotione sic <span class="br"></span><span class="lineNumber">89</span><span class="br"></span>argumentabitur: Primum, cuius acciderit culpa, demonstrabit; deinde, cum id aliena culpa accidisset, ostendet se aut non potuisse aut non debuisse id facere quod accusator dicat oportuisse; quid potuerit, ex utilitatis partibus, in quibus est necessitudinis vis implicata, demonstrabit; quid debuerit, ex honestate considerabitur. De utroque distinctius in deliberativo genere dicetur. Deinde omnia facta esse ab reo quae in ipsius fuerint potestate; quod minus quam convenerit factum sit, culpa id alterius <span class="br"></span><span class="lineNumber">90</span><span class="br"></span>accidisse. Deinde alterius culpa exponenda demonstrandum est, quantum voluntatis et studi fuerit in ipso; et id signis confirmandum huiusmodi: ex cetera diligentia, ex ante factis aut dictis; atque




</p></section><notes></notes></section>