<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

res utilior aut honestior aut magis necessaria ab scriptore neglecta videatur. Id fiet, si id quod nos demonstrabimus honestum aut utile aut necessarium demonstrabimus, et si id quod ab adversariis dicetur minime eiusmodi esse dicemus. Deinde si in lege erit ex ambiguo controversia, dare operam oportebit ut de eo quod adversarius intellegat <span class="br"></span><span class="lineNumber">120</span><span class="br"></span>alia in<a class="footnoteLink" href="#note_LCL386_288_1" id="target_note_LCL386_288_1"><sup>1</sup></a> lege cautum esse doceatur. Permultum autem proficiet illud demonstrare, quemadmodum scripsisset, si id quod adversarius accipiat fieri aut intellegi voluisset ut in hac causa in qua de vasis argenteis quaeritur possit mulier dicere, nihil attinuisse ascribi, quae volet, si heredis voluntati permitteret. Eo enim non ascripto nihil esse dubitationis, quin heres, quae ipse vellet, daret. Amentiae igitur fuisse, cum heredi vellet cavere, id ascribere, quo non ascripto nihilominus heredi caveretur. <span class="br"></span><span class="lineNumber">121</span><span class="br"></span>Quare hoc genere magno opere talibus in causis uti oportebit: “Hoc modo scripsisset, isto verbo usus non esset, non isto loco verbum istud collocasset.” Nam ex his sententia scriptoris maxime perspicitur. Deinde quo tempore scriptum sit quaerendum est, ut quid eum voluisse in eiusmodi tempore veri simile sit intellegatur. Post ex deliberationis partibus, quid utilius et quid honestius et illi ad scribendum et his ad comprobandum sit, demonstrandum; et ex his, si quid amplificationis dabitur, communibus utrimque locis uti oportebit.</p>
</section><notes><section class="footnotes"><ul><li class="note" id="note_LCL386_288_1"><a class="footnoteCrossrefLink" href="#target_note_LCL386_288_1" title="Click to highlight in text"><sup class="lineRef">1</sup><span class="italic">After</span> in <span class="italic">HP have</span> re.</a></li><script type="text/javascript">document.getElementById('note_LCL386_288_1').style.display = "none";</script></ul></section></notes></section>