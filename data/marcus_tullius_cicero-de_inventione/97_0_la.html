<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

et ostendere, si quo in pari ante peccato convictus sit; si id non poterit, si quam in similem ante suspicionem venerit, ac maxime, si fieri poterit, simili quo in genere eiusdemmodi causa aliqua commotum peccasse aut in aeque magna re aut in maiore aut in minore, ut si qui quem pecunia dicat inductum fecisse possit demonstrare aliqua in re eius aliquod factum avarum.</p>
<span class="br"></span><span class="lineNumber">33</span><span class="br"></span><p>Item in omni causa naturam aut victum aut studium aut fortunam aut aliquid eorum quae personis attributa sunt ad eam causam qua commotum peccasse dicet adiungere atque ex dispari quoque genere culparum, si ex pari sumendi facultas non erit, improbare animum adversari oportebit: si avaritia inductum arguas fecisse, et avarum eum quem accuses demonstrare non possis, aliis affinem vitiis esse doceas, et ex ea re non esse mirandum, qui in illa re turpis aut cupidus aut petulans fuerit, hac quoque in re eum deliquisse. Quantum enim de honestate et auctoritate eius qui arguitur detractum est, tantundem de facultate eius totius est defensionis deminutum.</p>
<span class="br"></span><span class="lineNumber">34</span><span class="br"></span><p>Si nulli affinis poterit vitio reus ante admisso demonstrari, locus inducetur ille per quem hortandi iudices erunt ut veterem famam hominis nihil ad rem putent pertinere. Nam eum ante celasse, nunc manifesto teneri; quare non oportere hanc rem ex superiore vita spectari, sed superiorem vitam

</p></section><notes></notes></section>