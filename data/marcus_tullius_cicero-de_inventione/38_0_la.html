<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

videatur habuisse ad negotium administrandum. Ea autem opportunitas quaeritur ex magnitudine, intervallo, longinquitate, propinquitate, solitudine, celebritate, natura ipsius loci et vicinitatis et totius regionis; ex his etiam attributionibus: sacer an profanus, publicus anne privatus, alienus an ipsius de quo agitur locus sit aut fuerit.</p>
<span class="br"></span><span class="lineNumber">39</span><span class="br"></span><p>Tempus autem est—id quo nunc utimur, nam ipsum quidem generaliter definire difficile est—pars quaedam aeternitatis cum alicuius annui, menstrui, diurni, nocturnive spati certa significatione. In hoc et quae praeterierint, considerantur; et eorum ipsorum, quae aut propter vetustatem obsoleverint aut incredibilia videantur, ut iam in fabularum numerum reponantur; et quae iam diu gesta et a memoria nostra remota, tamen faciant fidem vere tradita esse, quia eorum monumenta certa in litteris exstent; et quae nuper gesta sint quae scire plerique possint; et item quae instent in praesentia et cum maxime fiant et quae consequantur. In quibus potest considerari quid ocius et quid serius futurum sit. Et item communiter in tempore perspiciendo longinquitas eius est consideranda. Nam saepe oportet commetiri cum tempore negotium et videre potueritne aut magnitudo negoti aut multitudo rerum in eo transigi tempore, Consideratur autem tempus et anni

</p></section><notes></notes></section>