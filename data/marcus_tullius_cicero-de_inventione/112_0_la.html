<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

et quo modo et quo tempore aut agi aut iudicari aut <span class="br"></span><span class="lineNumber">61</span><span class="br"></span>quid statui de ea re conveniat. Id ex partibus iuris, de quibus post dicendum est, sumi oportebit et ratiocinari quid in similibus rebus fieri soleat, et videre, utrum malitia aliud agatur, aliud simuletur, an stultitia, an necessitudine, quod alio modo agere non possit, an occasione agendi sic sit iudicium aut actio constituta, an recte sine ulla re eiusmodi res agatur.</p>
<p>Locus autem communis contra eum qui translationem inducet: fugere iudicium ac poenam, quia causae diffidat. A translatione autem: omnium fore perturbationem, si non ita res agantur et in iudicium veniant quo pacto oporteat; hoc est, si aut eum eo agatur quocum non oporteat, aut alia poena, alio crimine, alio tempore; atque hanc rationem ad perturbationem iudiciorum omnium pertinere.</p>
<p>Tres igitur haec constitutiones, quae partes non habent, ad hunc modum tractabuntur. Nunc generalem constitutionem et partes eius consideremus.</p>
<span class="br"></span><span class="lineNumber">62</span><span class="br"></span><p>XXI. Cum et facto et facti nomine concesso neque ulla actionis illata controversia, vis et natura et genus ipsius negoti quaeritur, constitutionem generalem appellamus. Huius primas esse partes duas nobis videri diximus, negotialem et iuridicialem.</p>
</section><notes></notes></section>