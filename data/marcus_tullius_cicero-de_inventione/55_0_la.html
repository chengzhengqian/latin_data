<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
illud perspicuum est approbationem tum adiungi, tum non adiungi. Ex quo cognoscitur neque in propositione neque in assumptione contineri approbationem, sed utramque suo loco positam vim suam tanquam certam et propriam obtinere. Quodsi ita est, commode partiti sunt illi qui in quinque partes tribuerunt argumentationem.</p>
<span class="br"></span><span class="lineNumber">67</span><span class="br"></span><p>Quinque igitur partes sunt eius argumentationis quae per ratiocinationem tractatur: Propositio, per quam locus is breviter exponitur, ex quo vis omnis oportet emanet ratiocinationis; approbatio, per quam id quod breviter expositum est rationibus affirmatum probabilius et apertius fit; assumptio, per quam id quod ex propositione ad ostendendum pertinet assumitur; assumptionis approbatio, per quam id quod assumptum est rationibus firmatur; complexio, per quam id quod conficitur ex omni argumentatione breviter exponitur. Quae plurimas habet argumentatio partes, ea constat ex his quinque partibus; secunda est quadripertita; tertia tripertita; dein bipertita; quod in controversia est. De una quoque parte potest alicui videri posse consistere.</p>
<p>XXXVIII. <span class="br"></span><span class="lineNumber">68</span><span class="br"></span>Eorum igitur quae constant exempla ponemus, horum quae dubia sunt rationes afferemus.</p>
<p>Quinquepertita argumentatio est huiusmodi: â€œOmnes leges, iudices, ad commodum rei publicae referre oportet et eas ex utilitate communi, non ex scriptione quae in litteris est interpretari. Ea enim virtute et sapientia maiores nostri fuerunt ut in

</p></section><notes></notes></section>