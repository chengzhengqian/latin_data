<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

utraque lex conservari videatur, adversariorum ratione altera sit necessario neglegenda.</p>
<p>Locos autem communes et quos ipsa causa det videre oportebit et ex utilitatis et ex honestatis amplissimis partibus sumere demonstrantem per amplificationem ad utram potius legem accedere oporteat.</p>
<span class="br"></span><span class="lineNumber">148</span><span class="br"></span><p>L. Ex ratiocinatione nascitur controversia cum ex eo quod uspiam est ad id quod nusquam scriptum est venitur, hoc pacto: Lex: Si furiosus est, agnatum gentiliumque in eo pecuniaque eius potestas esto. Et lex: Paterfamilias uti super familia pecuniaque sua legassit, ita ius esto. Et lex: Si paterfamilias intestato moritur, familia pecuniaque <span class="br"></span><span class="lineNumber">149</span><span class="br"></span>eius agnatum gentiliumque esto. Quidam iudicatus est parentem occidisse et statim, quod effugiendi potestas non fuit, ligneae soleae in pedes inditae sunt; os autem obvolutum est folliculo et praeligatum; deinde est in carcerem deductus, ut ibi esset tantisper, dum culleus, in quem coniectus in profluentem deferretur, compararetur. Interea quidam eius familiares in carcerem tabulas afferunt et testes adducunt; heredes, quos ipse iubet, scribunt; tabulae obsignantur. De illo post supplicium sumitur. Inter eos qui heredes in tabulis scripti sunt, et inter agnatos de hereditate controversia est.</p>
</section><notes></notes></section>