<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>quoque non oportere, quoniam ea poena damnationem necessario consequatur. Hic defensor poenae commutationem ex translativo genere inducendo totam infirmabit accusationem. Verumtamen ceteris quoque criminibus defendendis coniecturali constitutione translationem confirmabit.</p>
<p>XX. Exemplum autem translationis in causa positum nobis sit huiusmodi: Cum ad vim faciendam quidam armati venissent, armati contra praesto fuerunt, et cuidam equiti Romano quidam ex armatis resistenti gladio manum praecidit. Agit is cui manus praecisa est iniuriarum. Postulat is quicum agitur a praetore exceptionem: Extra quam in <span class="br"></span><span class="lineNumber">60</span><span class="br"></span>reum capitis praeiudicium fiat. Hic is qui agit iudicium purum postulat; ille quicum agitur exceptionem addi ait oportere. Quaestio est: Excipiendum sit an non. Ratio: “Non enim oportet in recuperatorio iudicio eius malefici, de quo inter sicarios quaeritur, praeiudicium fieri.” Infirmatio rationis: “Eiusmodi sunt iniuriae, ut de eis indignum sit non primo quoque tempore iudicari.” Iudicatio: Atrocitas iniuriarum satisne causae sit, quare, dum de ea iudicatur, de aliquo maiore maleficio, de quo iudicium comparatum sit, praeiudicetur? Atque exemplum quidem hoc est. In omni autem causa ab utroque quaeri oportebit a quo et per quos



</p></section><notes></notes></section>