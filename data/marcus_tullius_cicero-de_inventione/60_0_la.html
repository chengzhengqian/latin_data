<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quod et inventum aliquam in rem probabile aut necessarium argumentatio vocatur et eius inventi <span class="br"></span><span class="lineNumber">75</span><span class="br"></span>artificiosa expolitio. Cum igitur proferent aliquid huiusmodi: “Quoniam peperit, cum viro concubuit,” inventum proferent, non expolitionem; nos autem de expolitionis partibus loquimur.</p>
<p>XLI. Nihil igitur ad hanc rem ratio illa pertinebit; atque hac distinctione alia quoque quae videbuntur officere huic partitioni propulsabimus, si quis aut assumptionem aliquando tolli posse putet aut propositionem. Quae si quid habet probabile aut necessarium, quoquo modo commoveat auditorem necesse est. Quod si solum spectaretur ac nihil, quo pacto tractaretur id quod esset excogitatum referret, nequaquam tantum inter summos oratores et mediocres<span class="br"></span><span class="lineNumber">76</span><span class="br"></span>interesse existimaretur. Variare autem orationem magno opere oportebit; nam omnibus in rebus similitudo mater est satietatis. Id fieri poterit, si non similiter semper ingrediamur in argumentationem. Nam primum omnium generibus ipsis distinguere convenit, hoc est, tum inductione uti, tum ratiocinatione, deinde in ipsa argumentatione non semper a propositione incipere nec semper quinque partibus abuti neque eadem partes ratione expolire, sed tum ab assumptione incipere, tum approbatione alterutra, tum utraque, tum hoc, tum illo genere complexionis uti. Id ut perspici­atur,

</p></section><notes></notes></section>