<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

res cum re differat demonstrabimus: ex quo docebimus aliud de eo quod comparabitur, et de eo quicum comparabitur existimare oportere. Huius facultatis maxime indigebimus, cum ea ipsa argumentatio quae per inductionem tractatur erit reprehendenda.</p>
<p>Sin iudicatum aliquod inferetur, quoniam id ex his locis maxime firmatur: laude eorum qui iudicarunt; similitudine eius rei qua de agitur ad eam rem qua de iudicatum est; et commemorando non modo non esse reprehensum iudicium, sed ab omnibus approbatum; et demonstrando difficilius et maius fuisse ad iudicandum quod afferatur quam id quod instet: ex contrariis locis si res aut vera aut veri similis permittet, infirmari oportebit. Atque erit observandum diligenter ne nihil ad id quo de agatur pertineat id quod iudicatum sit; et videndum est ne ea res proferatur in qua sit offensum ut de ipso qui iudicarit iudicium <span class="br"></span><span class="lineNumber">83</span><span class="br"></span>fieri videatur. Oportet autem animadvertere ne, cum aliter sint multa iudicata, solitarium aliquid aut rarum iudicatum afferatur. Nam sic his rebus auctoritas iudicati maxime potest infirmari. Atque ea quidem quae quasi probabilia sumentur ad hunc modum temptari oportebit.</p>
<p>XLV. Quae vero sicuti necessaria dicentur, ea si forte imitabuntur modo necessariam argumentationem neque erunt eiusmodi, sic reprehendentur:



</p></section><notes></notes></section>