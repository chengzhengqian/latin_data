<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>atque his et huiusmodi rationibus et accipi causam et in hac lege accipi et eam causam quam ipse afferat oportere accipi demonstrabit.</p>
<span class="br"></span><span class="lineNumber">142</span><span class="br"></span><p>Et quemadmodum ei dicebamus qui ab scripto diceret hoc fore utilissimum, si quid de aequitate ea quae cum adversario staret derogasset, sic huic qui contra scriptum dicet plurimum proderit, ex ipsa scriptura aliquid ad suam causam convertere aut ambigue aliquid scriptum ostendere; deinde ex illo ambiguo eam partem quae sibi prosit defendere aut verbi definitionem inducere et illius verbi vim quo urgueri videatur ad suae causae commodum traducere aut ex scripto non scriptum aliquid inducere <span class="br"></span><span class="lineNumber">143</span><span class="br"></span>per ratiocinationem, de qua post dicemus. Quacumque autem in re, quamvis leviter probabili, scripto ipso defenderit, cum aequitate causa abundabit, necessario multum proficiet, ideo quod, si id quo nititur adversariorum causa subduxerit, omnem eius illam vim et acrimoniam lenierit ac diluerit.</p>
<p>Loci autem communes ceteris ex assumptionis partibus in utramque partem convenient. Praeterea autem eius qui a scripto dicet: leges ex se, non ex eius qui contra commiserit utilitate spectari oportere et legibus antiquius haberi nihil oportere. Contra



</p></section><notes></notes></section>