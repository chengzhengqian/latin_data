<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

reprehenditur, si dici possit ex hostibus equus esse captus, cuius praedae sectio non venierit; quo illato infirmatur enumeratio; quoniam id sit inductum quod praeteritum sit in enumeratione.</p>
<p>XLVI. Altero autem modo reprehendetur si aut contra aliquid dicetur, hoc est, si exempli causa, ut in eodem versemur, poterit ostendi hereditate venisse, aut si illud extremum non erit turpe concedere, ut si qui, cum dixerit adversarius: “Aut insidias facere voluisti aut amico morem gessisti aut cupiditate elatus es,” amico se morem gessisse fateatur.</p>
<span class="br"></span><span class="lineNumber">86</span><span class="br"></span><p>Simplex autem conclusio reprehenditur si hoc quod sequitur non videatur necessario cum eo quod antecessit cohaerere. Nam hoc quidem: “Si spiritum ducit, vivit,” “Si dies est, lucet,” eiusmodi est, ut cum priore necessario posterius cohaerere videatur. Hoc autem: “Si mater est, diligit,” “Si aliquando peccavit, nunquam corrigetur,” sic conveniet reprehendi ut demonstretur non necessario cum priore posterius cohaerere. Hoc genus et cetera necessaria et omnino omnis argumentatio et eius reprehensio maiorem quandam vim continet et latius patet quam hic exponitur; sed eius artifici cognitio eiusmodi est ut non ad huius artis partem aliquam adiungi possit, sed ipsa separatim longi temporis et magnae atque arduae cognitionis indigeat. Quare illa nobis alio tempore atque ad aliud institutum, si facultas erit,

</p></section><notes></notes></section>