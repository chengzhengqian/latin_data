<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Negotialis est quae in ipso negotio iuris civilis habet implicatam controversiam. Ea est huiusmodi: Quidam pupillum heredem fecit; pupillus autem ante mortuus est, quam in suam tutelam venit. De hereditate ea quae pupillo venit, inter eos qui patris pupilli heredes secundi sunt et inter agnatos pupilli controversia est. Possessio heredum secundorum est. Intentio est agnatorum: “Nostra pecunia est, de qua is cuius agnati sumus testatus non est. “Depulsio est: “Immo nostra qui heredes testamento patris sumus.” Quaestio est: Utrorum sit? Ratio: “Pater enim et sibi et filio testamentum scripsit, dum is pupillus esset. Quare, quae fili fuerunt, testamento patris nostra fiant necesse est.” Infirmatio rationis: “Immo pater sibi scripsit et secundum heredem non filio, sed sibi iussit esse. Quare, praeterquam quod ipsius fuit, testamento illius vestrum esse non potest.” Iudicatio: Possitne quisquam de fili pupilli re testari; an heredes secundi ipsius patrisfamilias, non fili quoque eius pupilli heredes sint?</p>
</section><notes></notes></section>