<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">24</span><span class="br"></span><p>Hoc autem loco caput illud erit accusatoris, si demonstrare poterit alii nemini causam fuisse faciendi; secundarium, si tantam aut tam idoneam nemini. Sin fuisse aliis quoque causa faciendi videbitur, aut potestas defuisse aliis demonstranda est aut facultas aut voluntas. Potestas, si aut nescisse aut non adfuisse aut conficere aliquid non potuisse dicentur. Facultas, si ratio, adiutores, adiumenta ceteraque quae ad rem pertinebunt defuisse alicui demonstrabuntur. Voluntas, si animus a talibus factis vacuus et integer esse dicetur. Postremo, quas ad defensionem rationes reo dabimus, eis accusator ad alios ex culpa eximendos abutetur. Verum idbrevi faciendum est et in unum multa sunt conducenda ut ne alterius defendendi causa hunc accusare, sed huius accusandi causa defendere alterum videatur.</p>
<span class="br"></span><span class="lineNumber">25</span><span class="br"></span><p>VIII. Atque accusatori quidem haec fere sunt<a class="footnoteLink" href="#note_LCL386_186_1" id="target_note_LCL386_186_1"><sup>1</sup></a> consideranda. Defensor autem ex contrario primum impulsionem aut nullam fuisse dicet aut, si fuisse concedet, extenuabit et parvulam quandam fuisse demonstrabit aut non ex ea solere huiusmodi facta nasci docebit. Quo erit in loco demonstrandum quae vis et natura sit eius affectionis qua impulsus aliquid reus commisisse dicetur; in quo et exempla et similitudines erunt proferendae et ipsa diligenter natura eius affectionis quam levissime quietissima


</p></section><notes><section class="footnotes"><ul><li class="note" id="note_LCL386_186_1"><a class="footnoteCrossrefLink" href="#target_note_LCL386_186_1" title="Click to highlight in text"><sup class="lineRef">1</sup><span class="italic">After</span> sunt <span class="italic">J add</span> in causa facienda et.</a></li><script type="text/javascript">document.getElementById('note_LCL386_186_1').style.display = "none";</script></ul></section></notes></section>