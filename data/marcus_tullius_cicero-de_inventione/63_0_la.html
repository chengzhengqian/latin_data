<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

oportet; in loco celebri homo occidi qui potuit? Aut si id quod raro fit fieri omnino negatur, ut Curio pro Fulvio: “Nemo potest uno aspectu neque praeteriens in amorem incidere.”</p>
<span class="br"></span><span class="lineNumber">81</span><span class="br"></span><p>Quod autem pro signo sumetur, id ex isdem locis, quibus confirmatur, infirmabitur. Nam in signo primum verum esse ostendi oportet; deinde esse eius rei signum proprium qua de agitur, ut cruorem caedis; deinde factum esse quod non oportuerit, aut non factum quod oportuerit; postremo scisse eum de quo quaeritur eius rei legem et consuetudinem. Nam eae res sunt signo attributae; quas diligentius aperiemus, cum separatim de ipsa coniecturali constitutione dicemus. Ergo horum unum quodque in reprehensione aut non esse signo aut parum magno esse aut a se potius quam ab adversariis stare, aut omnino falso dici aut in aliam quoque suspicionem duci posse demonstrabitur.</p>
<span class="br"></span><span class="lineNumber">82</span><span class="br"></span><p>XLIV. Cum autem pro comparabili aliquid inducetur, quoniam id per similitudinem maxime tractatur, in reprehendendo conveniet simile id negare esse quod conferetur ei quicum conferetur. Id fieri poterit si demonstrabitur diversum esse genere, natura, vi, magnitudine, tempore, loco, persona, opinione; ac si, quo in numero illud quod per similitudinem afferetur, et quo in loco hoc cuius causa afferetur, haberi conveniat, ostendetur. Deinde quid





</p></section><notes></notes></section>