<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
in argumentatione infirma est assumptio, nisi adiuncta sit approbatio, separatum quiddam extra assumptionem est approbatio. Est autem argumentatio quaedam in qua assumptio non indiget approbationis, quaedam autem in qua nihil valet sine approbatione, ut ostendemus. Separata igitur est ab assumptione approbatio. Ostendemus autem quod polliciti sumus <span class="br"></span><span class="lineNumber">65</span><span class="br"></span>hoc modo: Quae perspicuam omnibus veritatem continet assumptio, nihil indiget approbationis. Ea est huiusmodi: “Si oportet velle sapere, dare operam philosophiae convenit.” Haec propositio indiget approbationis; non enim perspicua est neque constat inter omnes propterea quod multi nihil prodesse philosophiam, plerique etiam obesse arbitrantur. Assumptio perspicua; est enim haec: “Oportet autem velle sapere.” Hoc quia ipsum ex se perspicitur et verum esse intellegitur, nihil attinet approbari. Quare statim concludenda est argumentatio. Est ergo assumptio quaedam, quae approbationis non indiget; nam quandam indigere perspicuum est. Separata est igitur ab assumptione approbatio. Falsum ergo est non esse plus quam tripertitam <span class="br"></span><span class="lineNumber">66</span><span class="br"></span>argumentationem.</p>
<p>XXXVII. Atque ex his illud iam perspicuum est, esse quandam argumentationem in qua neque propositio neque assumptio indigeat approbationis, huiusmodi, ut certum quiddam et breve exempli causa ponamus: “Si summo opere sapientia petenda est, summo opere stultitia vitanda est: summo autem opere sapientia petenda est: summo igitur opere stultitia vitanda est.” Hic et propositio et assumptio perspicua est; quare neutr a quoque indiget approbatione. Ex hisce omnibus

</p></section><notes></notes></section>