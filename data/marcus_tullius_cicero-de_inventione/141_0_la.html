<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
deinde, apud maiores quibus hominibus et quibus de causis talis honos habitus sit, quaeretur; deinde, <span class="br"></span><span class="lineNumber">114</span><span class="br"></span>ne is honos nimium pervulgetur. Atque hic eius qui contra aliquem praemium postulantem dicet locus erit communis: Praemia virtutis et offici sancta et casta esse oportere neque ea aut cum improbis communicari aut in mediocribus hominibus pervulgari; et alter: Minus homines virtutis cupidos fore virtutis praemio pervulgato; quae enim rara et ardua sint, ea experiendo pulchra et iucunda hominibus videri; et tertius: Si exsistant, qui apud maiores nostros ob egregiam virtutem tali honore dignati sunt, nonne de sua gloria, cum pari praemio tales homines affici videant, delibari putent? et eorum enumeratio et cum eis, quos contra dicas, comparatio. Eius autem qui praemium petet facti sui amplificatio, eorum qui praemio affecti sunt cum
<span class="br"></span><span class="lineNumber">115</span><span class="br"></span>suis factis contentio. Deinde ceteros a virtutis studio repulsum iri, si ipse praemio non sit affectus.</p>
<p>Facultates autem considerantur, cum aliquod pecuniarum praemium postulatur; in quo, utrum copiane sit agri, vectigalium, pecuniae, an penuria, consideratur. Loci communes: Facultates augere, non minuere oportere; et, impudentem esse qui pro beneficio non gratiam, verum mercedem postulet; contra autem de pecunia ratiocinari sordidum esse,

</p></section><notes></notes></section>