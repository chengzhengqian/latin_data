<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

utantur, non necesse est, nisi cum illa exceptione <span class="br"></span><span class="lineNumber">173</span><span class="br"></span>“extra quam, si nolint fame perire.” Ergo, ut dico, illud quod adiungitur semper cuiusmodi sit erit considerandum. Nam omni tempore id pertinebit, ut aut ad honestatem hoc modo exponenda necessitudo sit: “Necesse est si honeste volumus vivere;” aut ad incolumitatem, hoc modo: “Necesse est si incolumes volumus esse;” aut ad commoditatem, hoc modo: “Necesse est si sine incommodo volumus vivere.”</p>
<p>LVIII. Ac summa quidem necessitudo videtur esse honestatis; huic proxima, incolumitatis; tertia ac levissima, commoditatis; quae cum his nunquam <span class="br"></span><span class="lineNumber">174</span><span class="br"></span>poterit duabus contendere. Hasce autem inter se saepe necesse est comparari, ut, quamquam praestet honestas incolumitati, tamen utri potissimum consulendum sit deliberetur. Cuius rei certum quoddam praescriptum videtur in perpetuum dari posse. Nam, qua in re fieri poterit, ut, cum incolumitati consuluerimus, quod sit in praesentia de honestate delibatum, virtute aliquando et industria recuperetur, incolumitatis ratio videbitur habenda; cum autem id non poterit, honestatis. Ita in huiusmodi quoque re, cum incolumitati videbimur consulere, vere poterimus dicere nos honestatis rationem habere, quoniam sine incolumitate eam nullo tempore possumus adipisci. Qua in re vel concedere alteri vel ad condicionem alterius descendere vel in praesentia quiescere atque aliud <span class="br"></span><span class="lineNumber">175</span><span class="br"></span>tempus exspectare oportebit, modo illud attendatur, dignane causa videatur ea quae ad utilitatem pertinebit quare de magnificentia aut de honestate quiddam

</p></section><notes></notes></section>