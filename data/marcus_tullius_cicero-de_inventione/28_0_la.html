<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

est, ut in ea simul cum rebus ipsis personarum sermones et animi perspici possint, hoc modo:</p>
<blockquote><p>
<span class="line">Venit ad me saepe clamans<a class="footnoteLink" href="#note_LCL386_56_1" id="target_note_LCL386_56_1"><sup>1</sup></a>: Quid agis, Micio?</span><span class="linebreak"></span>
<span class="line">Cur perdis adulescentem nobis? cur amat?</span><span class="linebreak"></span>
<span class="line">Cur potat? cur tu his rebus sumptum suggeris?</span><span class="linebreak"></span>
<span class="line">Vestitu nimio indulges, nimium ineptus es.</span><span class="linebreak"></span>
<span class="line">Nimium ipse est durus praeter aequumque et bonum.</span><span class="linebreak"></span>
</p></blockquote>
<p class="noindent">Hoc in genere narrationis multa debet inesse festivitas confecta ex rerum varietate, animorum dissimilitudine, gravitate, lenitate, spe, metu, suspicione, desiderio, dissimulatione, errore, misericordia, fortunae commutatione, insperato incommodo, subita laetitia, iucundo exitu rerum. Verum haec ex eis quae postea de elocutione praecipientur ornamenta sumentur.</p>
<span class="br"></span><span class="lineNumber">28</span><span class="br"></span><p>XX. Nunc de narratione ea quae causae continet expositionem dicendum videtur. Oportet igitur eam tres habere res: ut brevis, ut aperta, ut probabilis sit. Brevis erit, si unde necesse est inde initium sumetur et non ab ultimo repetetur, et si, cuius rei satis erit summam dixisse, eius partes non dicentur—nam saepe satis est quid factum sit dicere, ut ne narres quemadmodum sit factum—et si non longius, quam quo opus est, in narrando procedetur, et si nullam in rem






</p></section><notes><section class="footnotes"><ul><li class="note" id="note_LCL386_56_1"><a class="footnoteCrossrefLink" href="#target_note_LCL386_56_1" title="Click to highlight in text"><sup class="lineRef">1</sup>clamans <span class="italic">Bentley:</span> clamitans <span class="italic">C.</span></a></li><script type="text/javascript">document.getElementById('note_LCL386_56_1').style.display = "none";</script></ul></section></notes></section>