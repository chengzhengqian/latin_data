<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Personam hoc modo: “Nam si legis scriptor exsistat et quaerat sic id a vobis quid dubitetis, quid possitis dicere, cum vobis hoc et hoc sit demonstratum.” Atque hic, item ut in nostra persona, licebit alias singillatim transire omnes argumentationes, alias ad partitionis singula genera referre, alias ab auditore quid desideret quaerere, alias haec facere per comparationem suarum et contrariarum argumentationum.</p>
<span class="br"></span><span class="lineNumber">100</span><span class="br"></span><p>Res autem inducetur, si alicui rei huiusmodi, legi, loco, urbi, monumento oratio attribuetur per enumerationem, hoc modo: “Quid, si leges loqui possent? Nonne haec apud vos quererentur? Quidnam amplius desideratis, iudices, cum vobis hoc et hoc planum factum sit? ” In hoc quoque genere omnibus isdem modis uti licebit. Commune autem praeceptum hoc datur ad enumerationem, ut ex una quaque argumentatione, quoniam tota iterum dici non potest, id eligatur quod erit gravissimum, et unum quidque quam brevissime transeatur, ut memoria, non oratio renovata videatur.</p>
<p>LIII. Indignatio est oratio per quam conficitur ut in aliquem hominem magnum odium aut in rem gravis offensio concitetur. In hoc genere illud primum intellegi volumus, posse omnibus ex locis eis quos in confirmationis praeceptis posuimus tractari indignationem. Nam ex eis rebus quae personis aut quae negotiis sunt attributae quaevis amplificationes et indignationes nasci possunt, sed tamen ea quae

</p></section><notes></notes></section>