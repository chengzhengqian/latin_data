<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

vi et potestate factum; factum autem, cum alius aut debuisse aut potuisse facere dicitur. Relatio criminis est cum ideo iure factum dicitur, quod aliquis ante iniuria lacessierit. Comparatio est cum aliud aliquod factum rectum aut utile contenditur, quod ut fieret, illud quod arguitur dicitur esse commissum.</p>
<span class="br"></span><span class="lineNumber">16</span><span class="br"></span><p>In quarta constitutione, quam translativam nominamus, eius constitutionis est controversia, cum aut quem aut quicum aut quomodo aut apud quos aut quo iure aut quo tempore agere oporteat quaeritur aut omnino aliquid de commutatione aut infirmatione actionis agitur. Huius constitutionis Hermagoras inventor esse existimatur, non quo non usi sint ea veteres oratores saepe multi, sed quia non animadverterunt artis scriptores eam superiores nec rettulerunt in numerum constitutionum. Post autem ab hoc inventam multi reprehenderunt, quos non tam imprudentia falli putamus (res enim perspicua est) quam invidia atque obtrectatione quadam impediri.</p>
<p>XII. Et constitutiones quidem et earum partes exposuimus; exempla autem cuiusque generis tum commodius exposituri videamur cum in unum quodque eorum argumentorum copiam dabimus. Nam argumentandi ratio dilucidior erit cum et ad genus et ad exemplum causae statim poterit accommodari.</p>
</section><notes></notes></section>