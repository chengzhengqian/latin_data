<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

considerandum est, hoc modo: Ex arrogantia odium, ex insolentia arrogantia.</p>
<span class="br"></span><span class="lineNumber">43</span><span class="br"></span><p>Quarta autem pars est ex eis<a class="footnoteLink" href="#note_LCL386_82_1" id="target_note_LCL386_82_1"><sup>1</sup></a> quas negotiis dicebamus esse attributas consecutio. In hac eae res quaeruntur, quae gestum negotium consequuntur: primum, quod factum est, quo id nomine appellari conveniat; deinde eius facti qui sint principes et inventores, qui denique auctoritatis eius et inventionis comprobatores atque aemuli; deinde ecquae de ea re aut eius rei sit lex, consuetudo, pactio, iudicium, scientia, artificium; deinde natura eius, evenire vulgo soleat an insolenter et raro; postea homines id sua auctoritate comprobare an offendere in eis consueverint; et cetera quae factum aliquid similiter confestim aut ex intervallo solent consequi. Deinde postremo attendendum est, num quae res ex eis rebus quae positae sunt in partibus honestatis aut utilitatis consequantur; de quibus in deliberativo genere causae distinctius erit dicendum. Ac negotiis quidem fere res haec, quas commemoravimus, sunt attributae.</p>
<span class="br"></span><span class="lineNumber">44</span><span class="br"></span><p>XXIX. Omnis autem argumentatio quae ex eis locis quos commemoravimus sumetur, aut probabilis aut necessaria debebit esse. Etenim, ut breviter describamus, argumentatio videtur esse inventum aliquo ex genere rem aliquam aut probabiliter ostendens aut necessarie demonstrans.</p>
<p>Necessarie demonstrantur ea quae aliter ac dicuntur nec fieri nec probari possunt, hoc modo: “Si peperit, cum viro concubuit.” Hoc genus argumentandi,


</p></section><notes><section class="footnotes"><ul><li class="note" id="note_LCL386_82_1"><a class="footnoteCrossrefLink" href="#target_note_LCL386_82_1" title="Click to highlight in text"><sup class="lineRef">1</sup><span class="italic">After</span> eis <span class="italic">Oudendorp and Ströbel add</span> rebus.</a></li><script type="text/javascript">document.getElementById('note_LCL386_82_1').style.display = "none";</script></ul></section></notes></section>