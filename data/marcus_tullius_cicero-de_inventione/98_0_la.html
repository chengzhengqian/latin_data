<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
ex hac re improbari, et aut potestatem ante peccandi non fuisse aut causam; aut si haec dici non poterunt, dicendum erit illud extremum, non esse mirum, si nunc primum deliquerit; nam necesse esse eum qui velit peccare aliquando primum delinquere. Sin vita ante acta ignorabitur, hoc loco praeterito et cur praetereatur demonstrato, argumentis accusationem statim confirmare oportebit.</p>
<span class="br"></span><span class="lineNumber">35</span><span class="br"></span><p>XI. Defensor autem primum, si poterit, debebit vitam eius qui insimulabitur quam honestissimam demonstrare. Id faciet, si ostendet aliqua eius nota et communia officia; quod genus in parentes, cognatos, amicos, affines, necessarios; etiam quae magis rara et eximia sunt, si ab eo cum magno aliquid labore aut periculo aut utraque re, cum necesse non esset, offici causa aut in rem publicam aut in parentes aut in aliquos eorum qui modo expositi sunt factum esse dicet; denique si nihil deliquisse, nulla cupiditate impeditum ab officio recessisse. Quod eo confirmatius erit si, cum potestas impune aliquid faciendi minus honeste fuisse dicetur, voluntas a faciendo demonstrabitur <span class="br"></span><span class="lineNumber">36</span><span class="br"></span>afuisse. Hoc autem ipsum genus erit eo firmius si eo ipso in genere quo arguetur integer ante fuisse demonstrabitur: ut si, cum avaritiae causa fecisse arguatur, minime omni in vita pecuniae cupidus fuisse doceatur. Hic illa magna cum gravitate

</p></section><notes></notes></section>