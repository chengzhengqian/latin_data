<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

per indignationem aut per conquestionem inducitur, de quibus ante dictum est; pars per aliquam <span class="br"></span><span class="lineNumber">49</span><span class="br"></span>probabilem utraque ex parte rationem. Distinguitur autem oratio atque illustratur maxime raro inducendis locis communibus et aliquo loco iam certioribus illis argumentis confirmato. Nam et tum conceditur commune quiddam dicere, cum diligenter aliqui proprius causae locus tractatus est, et auditoris animus aut renovatur ad ea quae restant aut omnibus iam dictis exsuscitatur. Omnia autem ornamenta elocutionis, in quibus et suavitatis et gravitatis plurimum consistit, et omnia quae in inventione rerum et sententiarum aliquid habent</p>
<span class="br"></span><span class="lineNumber">50</span><span class="br"></span><p>dignitatis in communes locos conferuntur. Quare non, ut causarum, sic oratorum quoque multorum communes loci sunt. Nam nisi ab eis qui multa in exercitatione magnam sibi verborum et sententiarum copiam comparaverint, tractari non poterunt ornate et graviter, quemadmodum natura ipsa eorum desiderat.</p>
<p>Atque hoc sit nobis dictum communiter de omni genere locorum communium.</p>
<p>XVI. Nunc exponemus, in coniecturalem constitutionem qui loci communes incidere soleant: suspicionibus credi oportere et non oportere; rumoribus credi oportere et non oportere; testibus credi oportere et non oportere; quaestionibus credi oportere et non oportere; vitam ante actam spectari oportere et non oportere; eiusdem esse, qui in illa re peccarit, hoc quoque admisisse, et non esse eiusdem; causam maxime spectari oportere et non oportere. Atque

</p></section><notes></notes></section>