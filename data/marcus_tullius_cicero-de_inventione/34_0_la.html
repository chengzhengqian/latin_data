<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Atque his de partitione praeceptis in omni dictione meminisse oportebit, ut et prima quaeque pars, ut exposita est in partitione, sic ordine transigatur et omnibus explicatis peroratum sit,<a class="footnoteLink" href="#note_LCL386_68_1" id="target_note_LCL386_68_1"><sup>1</sup></a> ut ne quid posterius praeter conclusionem inferatur. Partitur apud Terentium breviter et commode senex in Andria quae cognoscere libertum velit:</p>
<blockquote><p>
<span class="line">Eo pacto et gnati vitam et consilium meum</span><span class="linebreak"></span>
<span class="line">Cognosces et quid facere in hac re te velim.</span><span class="linebreak"></span>
</p></blockquote>
<p>Itaque quemadmodum in partitione proposuit, ita narrat, primum nati vitam:</p>
<blockquote><p>
<span class="line">Nam is postquam excessit ex ephebis . . .</span><span class="linebreak"></span>
</p></blockquote>
<p>Deinde suum consilium:</p>
<blockquote><p>
<span class="line">Et nunc id operam do . . .</span><span class="linebreak"></span>
</p></blockquote>
<p>Deinde quid Sosiam velit facere, id quod postremum posuit in partitione, postremum dicit:</p>
<blockquote><p>
<span class="line">Nunc tuum est officium . . .</span><span class="linebreak"></span>
</p></blockquote>
<p>Quemadmodum igitur hic et ad primam quamque partem primum accessit et omnibus absolutis finem dicendi fecit, sic nobis placet et ad singulas partes accedere et omnibus absolutis perorare.</p>
<p>Nunc de confirmatione deinceps, ita ut ordo ipse <span class="br"></span><span class="lineNumber">34</span><span class="br"></span>postulat, praecipiendum videtur.</p>
<p>XXIV. Confirmatio est per quam argumentando nostrae causae fidem et auctoritatem et firmamentum adiungit oratio. Huius partis certa sunt praecepta quae in singula causarum genera dividentur. Verumtamen


</p></section><notes><section class="footnotes"><ul><li class="note" id="note_LCL386_68_1"><a class="footnoteCrossrefLink" href="#target_note_LCL386_68_1" title="Click to highlight in text"><sup class="lineRef">1</sup><span class="italic">After</span> sit <span class="italic">the MSS. have</span> hoc modo. <span class="italic">Bracketed by Kayser.</span></a></li><script type="text/javascript">document.getElementById('note_LCL386_68_1').style.display = "none";</script></ul></section></notes></section>