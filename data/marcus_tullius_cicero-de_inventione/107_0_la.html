<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

minui maiestatem. “Quaestio est: Maiestatemne minuerit? Ratio: “In filium enim quam habebam potestatem, ea sum usus.” Rationis infirmatio: “At enim, qui patria potestate, hoc est privata quadam, tribuniciam potestatem, hoc est populi potestatem infirmat, minuit maiestatem.” Iudicatio est: Minuatne is maiestatem qui in tribuniciam potestatem patria potestate utatur? Ad hanc iudicationem argumentationes omnes afferre oportebit.</p>
<span class="br"></span><span class="lineNumber">53</span><span class="br"></span><p>Ac ne qui forte arbitretur nos non intellegere aliam quoque incidere constitutionem in hanc causam, eam nos partem solam sumimus in quam praecepta nobis danda sunt. Omnibus autem partibus hoc in libro explicatis, quivis omni in causa, si diligenter attendet, omnes videbit constitutiones et earum partes et controversias si quae forte in eas incident. Nam de omnibus praescribemus.</p>
<p>Primus ergo accusatoris locus est eius nominis cuius de vi quaeritur brevis et aperta et ex opinione hominum definitio, hoc modo: Maiestatem minuere est de dignitate aut amplitudine aut potestate populi aut eorum quibus populus potestatem dedit aliquid derogare. Hoc sic breviter expositum pluribus verbis est et rationibus confirmandum et ita esse ut descripseris ostendendum. Postea ad id quod definieris factum eius qui accusabitur adiungere oportebit et ex eo quod ostenderis esse verbi causa



</p></section><notes></notes></section>