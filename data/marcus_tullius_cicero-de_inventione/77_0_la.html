<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ulla potestate corrigi possit. Sextus locus est per quem consulto et de industria factum demonstratur et illud adiungitur, voluntario maleficio veniam dari non oportere, imprudentiae concedi nonnunquam convenire. Septimus locus est per quem indignamur quod taetrum, crudele, nefarium, tyrannicum factum esse dicamus, per vim, manum, opulentiam; quae res ab legibus et ab aequabili iure remotissima sit.</p>
<p>LIV. <span class="br"></span><span class="lineNumber">103</span><span class="br"></span>Octavus locus est per quem demonstramus non vulgare neque factitatum esse ne ab audacissimis quidem hominibus id maleficium de quo agatur; atque id a feris quoque hominibus et a barbaris gentibus et immanibus bestiis esse remotum. Haec erunt quae in parentes, liberos, coniuges, consanguineos, supplices crudeliter facta dicentur, et deinceps si qua proferantur in maiores natu, in hospites, in vicinos, in amicos, in eos quibuscum vitam egeris, in eos apud quos educatus sis, in eos a quibus eruditus, in mortuos, in miseros et misericordia dignos, in homines claros, nobiles et honore usos, in eos qui neque laedere alium nec se defendere potuerunt, ut in pueros, senes, mulieres; quibus ex omnibus acriter excitata indignatio summum in eum qui violarit horum aliquid <span class="br"></span><span class="lineNumber">104</span><span class="br"></span>odium commovere poterit. Nonus locus est per quem cum aliis peccatis, quae constat esse peccata, hoc quo de quaestio est comparatur, et ita per contentionem, quanto atrocius et indignius sit illud de quo agitur ostenditur. Decimus locus est per quem omnia quae







</p></section><notes></notes></section>