<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">79</span><span class="br"></span><p>Omnis argumentatio reprehenditur, si aut ex eis quae sumpta sunt non conceditur aliquid unum plurave aut his concessis complexio ex his confici negatur, aut si genus ipsum argumentationis vitiosum ostenditur, aut si contra firmam argumentationem alia aeque firma aut firmior ponitur.</p>
<p>Ex eis quae sumuntur aliquid non conceditur, cum aut id quod credibile dicunt negatur esse eiusmodi, aut, quod comparabile putant, dissimile ostenditur, aut iudicatum aliam in partem traducitur, aut omnino iudicium improbatur, aut, quod signum esse adversarii dixerunt, id eiusmodi negatur esse, aut si comprehensio aut una aut utraque ex parte reprehenditur, aut enumeratio falsa ostenditur, aut simplex conclusio falsi aliquid continere demonstratur. Namomne quod sumitur ad argumentandum sive pro probabili sive pro necessario, necesse est sumatur ex his locis, ut ante ostendimus.</p>
<span class="br"></span><span class="lineNumber">80</span><span class="br"></span><p>XLIII. Quod pro credibili sumptum erit, id infirmabitur si aut perspicue falsum erit, hoc modo: “Nemo est quin pecuniam quam sapientiam malit.” Aut ex contrario quoque credibile aliquid habebit, hoc modo: “Quis est qui non offici cupidior quam pecuniae sit? ” Aut erit omnino incredibile, ut si aliquis, quem constet esse avarum, dicat alicuius mediocris offici causa se maximam pecuniam neglexisse, aut si, quod in quibusdam rebus aut hominibus accidit, id omnibus dicitur usu venire, hoc pacto: “Qui pauperes sunt, eis antiquior officio pecunia est.” “Qui locus desertus est, in eo caedem factam esse




</p></section><notes></notes></section>