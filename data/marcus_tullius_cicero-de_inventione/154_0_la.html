<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">140</span><span class="br"></span><p>Postea quaeret<a class="footnoteLink" href="#note_LCL386_308_1" id="target_note_LCL386_308_1"><sup>1</sup></a> ab adversariis: Quid, si hoc fecisset? Quid, si hoc accidisset? Eorum aliquid, in quibus aut causa sit honestissima aut necessitudo certissima, tamenne accusaretis? Atqui lex<a class="footnoteLink" href="#note_LCL386_308_2" id="target_note_LCL386_308_2"><sup>2</sup></a> nusquam excepit; non ergo omnia scriptis, sed quaedam, quae perspicua sint, tacitis exceptionibus caveri; deinde nullam rem neque legibus neque scriptura ulla, denique ne in sermone quidem cotidiano atque imperiis domesticis recte posse administrari si unus quisque velit verba spectare et non ad voluntatem eius qui ea verba habuerit accedere;</p>
<span class="br"></span><span class="lineNumber">141</span><span class="br"></span><p>XLVIII. deinde ex utilitatis et honestatis partibus ostendere quam inutile aut quam turpe sit id quod adversarii dicant fieri oportuisse aut oportere, et id quod nos fecerimus aut postulemus, quam utile aut quam honestum sit; deinde leges nobis caras esse non propter litteras, quae tenues et obscurae notae sint voluntatis, sed propter earum rerum quibus de scriptum est utilitatem et eorum qui scripserint sapientiam et diligentiam; postea, quid sit lex describere, ut ea videatur in sententiis, non in verbis consistere; et iudex is videatur legi obtemperare qui sententiam eius, non qui scripturam sequatur; deinde quam indignum sit eodem affici supplicio eum qui propter aliquod scelus et audaciam contra leges fecerit, et eum qui honesta aut necessaria de causa non ab sententia, sed ab litteris legis recesserit;</p>
</section><notes><section class="footnotes"><ul><li class="note" id="note_LCL386_308_1"><a class="footnoteCrossrefLink" href="#target_note_LCL386_308_1" title="Click to highlight in text"><sup class="lineRef">1</sup>quaeret <span class="italic">Schuetz</span>: quaerere <span class="italic">C.</span></a></li><script type="text/javascript">document.getElementById('note_LCL386_308_1').style.display = "none";</script><li class="note" id="note_LCL386_308_2"><a class="footnoteCrossrefLink" href="#target_note_LCL386_308_2" title="Click to highlight in text"><sup class="lineRef">2</sup>hoc lex <span class="italic">J.</span></a></li><script type="text/javascript">document.getElementById('note_LCL386_308_2').style.display = "none";</script></ul></section></notes></section>