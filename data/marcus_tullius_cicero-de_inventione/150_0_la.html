<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sitis, rem iudicare; deinde et ipsis iudicibus iudicandi et ceteris civibus vivendi rationes perturbatum iri, <span class="br"></span><span class="lineNumber">132</span><span class="br"></span>si semel ab legibus recessum sit; nam et iudices neque quid sequantur habituros si ab eo quod scriptum sit recedant, neque quo pacto aliis probare possint quod contra legem iudicarint; et ceteros cives quid agant ignoraturos si ex suo quisque consilio et ex ea ratione quae in mentem aut in libidinem venerit, non ex communi praescripto civitatis unam quamque rem administrabit; postea quaerere ab iudicibus ipsis quare in alienis detineantur negotiis; cur rei publicae munere impediantur, quo setius suis rebus et commodis servire possint; cur in certa verba iurent; cur certo tempore conveniant, cur certo discedant, nihil quisquam afferat causae, quo minus frequenter operam rei publicae det, nisi quae causa in lege excepta sit; an se legibus obstrictos in tantis molestiis esse aequum censeant, adversarios nostros leges neglegere concedant; <span class="br"></span><span class="lineNumber">133</span><span class="br"></span>deinde item quaerere ab iudicibus, si eius rei propter quam se reus contra legem fecisse dicat, exceptionem ipse in lege ascribat, passurine sint; hoc<a class="footnoteLink" href="#note_LCL386_300_1" id="target_note_LCL386_300_1"><sup>1</sup></a> quod faciat indignius et impudentius esse quam si ascribat; age porro, quid, si ipsi vellent iudices ascribere, passurusne sit populus? atque hoc esse indignius, quam rem verbo et litteris mutare non possint, eam re ipsa et iudicio maximo commutare; <span class="br"></span><span class="lineNumber">134</span><span class="br"></span>deinde indignum esse de lege aliquid derogari




</p></section><notes><section class="footnotes"><ul><li class="note" id="note_LCL386_300_1"><a class="footnoteCrossrefLink" href="#target_note_LCL386_300_1" title="Click to highlight in text"><sup class="lineRef">1</sup><span class="italic">Before</span> hoc <span class="italic">the MSS. have</span> postea; <span class="italic">bracketed by Kayser.</span></a></li><script type="text/javascript">document.getElementById('note_LCL386_300_1').style.display = "none";</script></ul></section></notes></section>