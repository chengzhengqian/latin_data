<section class="div1 language" lang="la"><header><hgroup><h1>Cicero</h1></hgroup></header><section class="div2">
<span class="br"></span><span class="lineNumber">63</span><span class="br"></span><p>Atque hoc non alienum est, quod ad multa pertineat, ne aut nusquam aut usquequaque dicatur, hic admonere. Sunt causae quae plures habent rationes in simplici constitutione; quod fit, cum id quod factum est aut quod defenditur, pluribus de causis rectum aut probabile videri potest, ut in hac ipsa causa. Supponatur enim ab heredibus haec ratio: “Unius enim pecuniae plures dissimilibus de causis heredes esse non possunt, nec unquam factum est, ut eiusdem pecuniae alius testamento, <span class="br"></span><span class="lineNumber">64</span><span class="br"></span>alius lege heres esset. “Infirmatio autem haec erit: “Non est una pecunia, propterea quod altera pupilli iam erat adventicia; cuius heres non illo in testamento quisquam scriptus erat, si quid pupillo accidisset; et de altera patris etiamnunc mortui voluntas plurimum valebat, quae iam mortuo pupillo suis heredibus concedebat.” Iudicatio est: Unane pecunia fuerit; aut si hac erunt usi infirmatione: Posse plures esse unius heredes pecuniae dissimilibus de causis et de eo ipso esse controversiam, iudicatio nascitur: Possintne eiusdem pecuniae plures dissimilibus generibus heredes esse?</p>
<p>XXII. Ergo una in constitutione intellectum est quomodo et rationes et rationum infirmationes et propterea iudicationes plures fiant.</p>
<span class="br"></span><span class="lineNumber">65</span><span class="br"></span><p>Nunc huius generis praecepta videamus. Utrisque aut etiam omnibus, si plures ambigent, ius ex quibus rebus constet, considerandum est. Initium eigo eius ab natura ductum videtur; quaedam autem ex utilitatis ratione aut perspicua nobis aut obscura

</p></section><notes></notes></section>