<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

dicuntur, si vehementer velis congruere et cohaerere cum causa, ex eis ducas oportet quae post dicenda sunt. Quare cum iudicatio et ea quae ad iudicationem oportet argumenta inveniri diligenter erunt artificio reperta, cura et cogitatione pertractata, tum denique ordinandae sunt ceterae partes orationis. Eae partes sex esse omnino nobis videntur: exordium, narratio, partitio, confirmatio, reprehensio, conclusio.</p>
<p>Nunc quoniam exordium princeps debet esse, nos quoque primum in rationem exordiendi praecepta <span class="br"></span><span class="lineNumber">20</span><span class="br"></span>dabimus.</p>
<p>XV. Exordium est oratio animum auditoris idonee comparans ad reliquam dictionem; quod eveniet si eum benivolum, attentum, docilem confecerit. Quare qui bene exordiri causam volet eum necesse est genus suae causae diligenter ante cognoscere. Genera causarum quinque sunt: honestum, admirabile, humile, anceps, obscurum. Honestum causae genus est cui statim sine oratione nostra favet auditoris animus; admirabile, a quo est alienatus animus eorum qui audituri sunt; humile, quod neglegitur ab auditore et non magnopere attendendum videtur; anceps, in quo aut iudicatio dubia est aut causa et honestatis et turpitudinis particeps, ut et benivolentiam pariat et offensionem; obscurum, in quo aut tardi auditores sunt aut difficilioribus ad



</p></section><notes></notes></section>