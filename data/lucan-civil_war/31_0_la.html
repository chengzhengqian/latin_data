<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Exedere senem longusque in carcere paedor.</span><span class="linebreak"></span>
<span class="line">Consul et eversa felix moriturus in urbe</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Poenas ante dabat scelerum. Mors ipsa refugit</span><span class="linebreak"></span>
<span class="line">Saepe virum, frustraque hosti concessa potestas</span><span class="linebreak"></span>
<span class="line">Sanguinis invisi, primo qui caedis in actu</span><span class="linebreak"></span>
<span class="line">Deriguit ferrumque manu torpente remisit.</span><span class="linebreak"></span>
<span class="line">Viderat inmensam tenebroso in carcere lucem</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>Terribilesque deos scelerum Mariumque futurum,</span><span class="linebreak"></span>
<span class="line">Audieratque pavens: ‘Fas haec contingere non est</span><span class="linebreak"></span>
<span class="line">Colla tibi; debet multas hic legibus aevi</span><span class="linebreak"></span>
<span class="line">Ante suam mortes; vanum depone furorem.’</span><span class="linebreak"></span>
<span class="line">Si libet ulcisci deletae funera gentis,</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Hunc, Cimbri, servate senem. Non ille favore</span><span class="linebreak"></span>
<span class="line">Numinis, ingenti superum protectus ab ira,</span><span class="linebreak"></span>
<span class="line">Vir ferus et Romam cupienti perdere fato</span><span class="linebreak"></span>
<span class="line">Sufficiens. Idem pelago delatus iniquo</span><span class="linebreak"></span>
<span class="line">Hostilem in terram vacuisque mapalibus actus</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Nuda triumphati iacuit per regna Iugurthae</span><span class="linebreak"></span>
<span class="line">Et Poenos pressit cineres. Solacia fati</span><span class="linebreak"></span>
<span class="line">Carthago Mariusque tulit, pariterque iacentes</span><span class="linebreak"></span>
<span class="line">Ignovere deis. Libycas ibi colligit iras.</span><span class="linebreak"></span>
<span class="line">Ut primum fortuna redit, servilia solvit</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>Agmina, conflato saevas ergastula ferro</span><span class="linebreak"></span>
<span class="line">Exeruere manus. Nulli gestanda dabantur</span><span class="linebreak"></span>
<span class="line">Signa ducis, nisi qui scelerum iam fecerat usum</span><span class="linebreak"></span>
</p></section><notes></notes></section>