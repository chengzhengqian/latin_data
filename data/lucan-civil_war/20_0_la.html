<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Navitaque, et nondum sparsa conpage carinae</span><span class="linebreak"></span>
<span class="line">Naufragium sibi quisque facit; sic urbe relicta</span><span class="linebreak"></span>
<span class="line">In bellum fugitur. Nullum iam languidus aevo</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Evaluit revocare parens coniunxve maritum</span><span class="linebreak"></span>
<span class="line">Fletibus, aut patrii, dubiae dum vota salutis</span><span class="linebreak"></span>
<span class="line">Conciperent, tenuere lares; nec limine quisquam</span><span class="linebreak"></span>
<span class="line">Haesit, et extremo tunc forsitan urbis amatae</span><span class="linebreak"></span>
<span class="line">Plenus abit visu; ruit inrevocabile volgus.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>O faciles dare summa deos eademque tueri</span><span class="linebreak"></span>
<span class="line">Difficiles! Urbem populis victisque frequentem</span><span class="linebreak"></span>
<span class="line">Gentibus et generis, coeat si turba, capacem</span><span class="linebreak"></span>
<span class="line">Humani facilem venturo Caesare praedam</span><span class="linebreak"></span>
<span class="line">Ignavae liquere manus. Cum pressus ab hoste</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>Clauditur externis miles Romanus in oris,</span><span class="linebreak"></span>
<span class="line">Effugit exiguo nocturna pericula vallo,</span><span class="linebreak"></span>
<span class="line">Et subitus rapti munimine caespitis agger</span><span class="linebreak"></span>
<span class="line">Praebet securos intra tentoria somnos:</span><span class="linebreak"></span>
<span class="line">Tu tantum audito bellorum nomine, Roma,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>Desereris; nox una tuis non credita muris.</span><span class="linebreak"></span>
<span class="line">Danda tamen venia est tantorum, danda, pavorum:</span><span class="linebreak"></span>
<span class="line">Pompeio fugiente timent. Tum, ne qua futuri</span><span class="linebreak"></span>
<span class="line">Spes saltem trepidas mentes levet, addita fati</span><span class="linebreak"></span>
<span class="line">Peioris manifesta fides, superique minaces</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>Prodigiis terras inplerunt, aethera, pontum.</span><span class="linebreak"></span>
<span class="line">Ignota obscurae viderunt sidera noctes</span><span class="linebreak"></span>
<span class="line">Ardentemque polum flammis caeloque volantes</span><span class="linebreak"></span>
<span class="line">Obliquas per inane faces crinemque timendi</span><span class="linebreak"></span>
<span class="line">Sideris et terris mutantem regna cometen.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Fulgura fallaci micuerunt crebra sereno,</span><span class="linebreak"></span>
</p></section><notes></notes></section>