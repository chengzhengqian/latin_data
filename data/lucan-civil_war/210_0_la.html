<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Tam misero Fortuna minor. Iam pondere fati</span><span class="linebreak"></span>
<span class="line">Deposito securus abis; nunc tempora laeta</span><span class="linebreak"></span>
<span class="line">Respexisse vacat; spes numquam inplenda recessit;</span><span class="linebreak"></span>
<span class="line">Quid fueris, nunc scire licet. Fuge proelia dira</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>Ac testare deos nullum, qui perstet in armis,</span><span class="linebreak"></span>
<span class="line">Iam tibi, Magne, mori. Ceu flebilis Africa damnis</span><span class="linebreak"></span>
<span class="line">Et ceu Munda nocens Pharioque a gurgite clades,</span><span class="linebreak"></span>
<span class="line">Sic et Thessalicae post te pars maxima pugnae</span><span class="linebreak"></span>
<span class="line">Non iam Pompei nomen populare per orbem</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Nec studium belli, sed par quod semper habemus,</span><span class="linebreak"></span>
<span class="line">Libertas et Caesar erit; teque inde fugato</span><span class="linebreak"></span>
<span class="line">Ostendit moriens sibi se pugnasse senatus.</span><span class="linebreak"></span></p>
<p class="lineGroup"><span class="line indent1">Nonne iuvat pulsum bellis cessisse nec istud</span><span class="linebreak"></span>
<span class="line">Perspectasse nefas? spumantes caede catervas</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>Respice, turbatos incursu sanguinis amnes,</span><span class="linebreak"></span>
<span class="line">Et soceri miserere tui. Quo pectore Romam</span><span class="linebreak"></span>
<span class="line">Intrabit factus campis felicior istis?</span><span class="linebreak"></span>
<span class="line">Quidquid in ignotis solus regionibus exul,</span><span class="linebreak"></span>
<span class="line">Quidquid sub Phario positus patiere tyranno,</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>Crede deis, longo fatorum crede favori,</span><span class="linebreak"></span>
<span class="line">Vincere peius erat. Prohibe lamenta sonare,</span><span class="linebreak"></span>
<span class="line">Flere veta populos, lacrimas luctusque remitte.</span><span class="linebreak"></span>
<span class="line">Tam mala Pompei quam prospera mundus adoret.</span><span class="linebreak"></span>
<span class="line">Aspice securus voltu non supplice reges,</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>Aspice possessas urbes donataque regna,</span><span class="linebreak"></span>
<span class="line">Aegypton Libyamque, et terras elige morti.</span><span class="linebreak"></span></p>
</section><notes></notes></section>