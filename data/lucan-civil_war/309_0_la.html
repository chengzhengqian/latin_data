<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Quem non e nobis credit Cleopatra nocentem,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>A quo casta fuit? per te quod fecimus una</span><span class="linebreak"></span>
<span class="line">Perdidimusque nefas perque ictum sanguine Magni</span><span class="linebreak"></span>
<span class="line">Foedus, ades; subito bellum molire tumultu,</span><span class="linebreak"></span>
<span class="line">Inrue; nocturnas rumpamus funere taedas</span><span class="linebreak"></span>
<span class="line">Crudelemque toris dominam mactemus in ipsis</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Cum quocumque viro. Nec nos deterreat ausis</span><span class="linebreak"></span>
<span class="line">Hesperii fortuna ducis, quae sustulit illum</span><span class="linebreak"></span>
<span class="line">Inposuitque orbi: communis gloria nobis,</span><span class="linebreak"></span>
<span class="line">Nos quoque sublimes Magnus facit. Aspice litus,</span><span class="linebreak"></span>
<span class="line">Spem nostri sceleris; pollutos consule fluctus</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Quid liceat nobis, tumulumque e pulvere parvo</span><span class="linebreak"></span>
<span class="line">Aspice Pompei non omnia membra tegentem.</span><span class="linebreak"></span>
<span class="line">Quem metuis, par huius erat. Non sanguine clari,</span><span class="linebreak"></span>
<span class="line">—Quid refert?—nec opes populorum et regna</span><span class="linebreak"></span>
<span class="line indent2">movemus:</span><span class="linebreak"></span>
<span class="line">Ad scelus ingentis fati sumus. Attrahit illos</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>In nostras fortuna manus: en altera venit</span><span class="linebreak"></span>
<span class="line">Victima nobilior. Placemus caede secunda</span><span class="linebreak"></span>
<span class="line">Hesperias gentes: iugulus mihi Caesaris haustus</span><span class="linebreak"></span>
<span class="line">Hoc praestare potest, Pompei caede nocentes</span><span class="linebreak"></span>
<span class="line">Ut populus Romanus amet. Quid nomina tanta</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Horremus viresque ducis, quibus ille relictis</span><span class="linebreak"></span>
<span class="line">Miles erit? Nox haec peraget civilia bella</span><span class="linebreak"></span>
<span class="line">Inferiasque dabit populis et mittet ad umbras</span><span class="linebreak"></span>
<span class="line">Quod debetur adhuc mundo caput. Ite feroces</span><span class="linebreak"></span>
<span class="line">Caesaris in iugulum; praestet Lagea iuventus</span><span class="linebreak"></span>
</p></section><notes></notes></section>