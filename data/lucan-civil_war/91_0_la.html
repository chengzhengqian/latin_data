<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Fortior Oceani. Nec Phoebum surgere sentit</span><span class="linebreak"></span>
<span class="line">Nox subtexta polo: rerum discrimina miscet</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Deformis caeli facies iunctaeque tenebrae.</span><span class="linebreak"></span>
<span class="line">Sic mundi pars ima iacet, quam zona nivalis</span><span class="linebreak"></span>
<span class="line">Perpetuaeque premunt hiemes: non sidera caelo</span><span class="linebreak"></span>
<span class="line">Ulla videt, sterili non quidquam frigore gignit,</span><span class="linebreak"></span>
<span class="line">Sed glacie medios signorum temperat ignes.</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Sic, o summe parens mundi, sic, sorte secunda</span><span class="linebreak"></span>
<span class="line">Aequorei rector, facias, Neptune, tridentis,</span><span class="linebreak"></span>
<span class="line">Et tu perpetuis inpendas aera nimbis,</span><span class="linebreak"></span>
<span class="line">Tu remeare vetes, quoscumque emiseris, aestus.</span><span class="linebreak"></span>
<span class="line">Non habeant amnes declivem ad litora cursum</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Sed pelagi referantur aquis, concussaque tellus</span><span class="linebreak"></span>
<span class="line">Laxet iter fluviis: hos campos Rhenus inundet,</span><span class="linebreak"></span>
<span class="line">Hos Rhodanus, vastos obliquent flumina fontes.</span><span class="linebreak"></span>
<span class="line">Riphaeas huc solve nives, huc stagna lacusque</span><span class="linebreak"></span>
<span class="line">Et pigras, ubicumque iacent, effunde paludes,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Et miseras bellis civilibus eripe terras.</span><span class="linebreak"></span></p>
<p class="lineGroup"><span class="line indent1">Sed parvo Fortuna viri contenta pavore</span><span class="linebreak"></span>
<span class="line">Plena redit, solitoque magis favere secundi</span><span class="linebreak"></span>
<span class="line">Et veniam meruere dei. Iam rarior aer</span><span class="linebreak"></span>
<span class="line">Et par Phoebus aquis densas in vellera nubes</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Sparserat, et noctes ventura luce rubebant,</span><span class="linebreak"></span>
<span class="line">Servatoque loco rerum discessit ab astris</span><span class="linebreak"></span>
<span class="line">Umor, et ima petit, quidquid pendebat aquarum.</span><span class="linebreak"></span>
<span class="line">Tollere silva comas, stagnis emergere colles</span><span class="linebreak"></span>
<span class="line">Incipiunt, visoque die durescere valles.</span><span class="linebreak"></span>
</p></section><notes></notes></section>