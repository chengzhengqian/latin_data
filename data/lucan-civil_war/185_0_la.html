<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">20</span><span class="br"></span>Anxia venturis ad tempora laeta refugit,</span><span class="linebreak"></span>
<span class="line">Sive per ambages solitas contraria visis</span><span class="linebreak"></span>
<span class="line">Vaticinata quies magni tulit omina planctus,</span><span class="linebreak"></span>
<span class="line">Seu vetito patrias ultra tibi cernere sedes</span><span class="linebreak"></span>
<span class="line">Sic Romam Fortuna dedit. Ne rumpite somnos,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Castrorum vigiles, nullas tuba verberet aures.</span><span class="linebreak"></span>
<span class="line">Crastina dira quies et imagine maesta diurna</span><span class="linebreak"></span>
<span class="line">Undique funestas acies feret, undique bellum.</span><span class="linebreak"></span>
<span class="line">Unde pares somnos populis noctemque beatam?</span><span class="linebreak"></span>
<span class="line">O felix, si te vel sic tua Roma videret!</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Donassent utinam superi patriaeque tibique</span><span class="linebreak"></span>
<span class="line">Unum, Magne, diem, quo fati certus uterque</span><span class="linebreak"></span>
<span class="line">Extremum tanti fructum raperetis amoris.</span><span class="linebreak"></span>
<span class="line">Tu velut Ausonia vadis moriturus in urbe,</span><span class="linebreak"></span>
<span class="line">Illa rati semper de te sibi conscia voti</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Hoc scelus haud umquam fatis haerere putavit,</span><span class="linebreak"></span>
<span class="line">Sic se dilecti tumulum quoque perdere Magni.</span><span class="linebreak"></span>
<span class="line">Te mixto flesset luctu iuvenisque senexque</span><span class="linebreak"></span>
<span class="line">Iniussusque puer; lacerasset crine soluto</span><span class="linebreak"></span>
<span class="line">Pectora femineum, ceu Bruti funere, volgus.</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Nunc quoque, tela licet paveant victoris iniqui,</span><span class="linebreak"></span>
<span class="line">Nuntiet ipse licet Caesar tua funera, flebunt,</span><span class="linebreak"></span>
<span class="line">Sed dum tura ferunt, dum laurea serta Tonanti.</span><span class="linebreak"></span>
</p></section><notes></notes></section>