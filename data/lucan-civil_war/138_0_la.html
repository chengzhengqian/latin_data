<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Si bene nota mihi est, ad Caesaris arma iuventus</span><span class="linebreak"></span>
<span class="line">Naufragio venisse volet. Iam voce doloris</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Utendum est: non ex aequo divisimus orbem:</span><span class="linebreak"></span>
<span class="line">Epirum Caesarque tenet totusque senatus,</span><span class="linebreak"></span>
<span class="line">Ausoniam tu solus habes.‚Äù His terque quaterque</span><span class="linebreak"></span>
<span class="line">Vocibus excitum postquam cessare videbat,</span><span class="linebreak"></span>
<span class="line">Dum se desse deis ac non sibi numina credit,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>Sponte per incautas audet temptare tenebras</span><span class="linebreak"></span>
<span class="line">Quod iussi timuere fretum, temeraria prono</span><span class="linebreak"></span>
<span class="line">Expertus cessisse deo, fluctusque verendos</span><span class="linebreak"></span>
<span class="line">Classibus exigua sperat superare carina.</span><span class="linebreak"></span></p>
<p class="lineGroup"><span class="line indent1">Solverat armorum fessas nox languida curas,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Parva quies miseris, in quorum pectora somno</span><span class="linebreak"></span>
<span class="line">Dat vires fortuna minor; iam castra silebant,</span><span class="linebreak"></span>
<span class="line">Tertia iam vigiles commoverat hora secundos;</span><span class="linebreak"></span>
<span class="line">Caesar sollicito per vasta silentia gressu</span><span class="linebreak"></span>
<span class="line">Vix famulis audenda parat, cunctisque relictis</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>Sola placet Fortuna comes. Tentoria postquam</span><span class="linebreak"></span>
<span class="line">Egressus vigilum somno cedentia membra</span><span class="linebreak"></span>
<span class="line">Transsiluit questus tacite, quod fallere posset,</span><span class="linebreak"></span>
<span class="line">Litora curva legit primisque invenit in undis</span><span class="linebreak"></span>
<span class="line">Rupibus exesis haerentem fune carinam.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>Rectorem dominumque ratis secura tenebat</span><span class="linebreak"></span>
<span class="line">Haud procul inde domus, non ullo robore fulta</span><span class="linebreak"></span>
<span class="line">Sed sterili iunco cannaque intexta palustri</span><span class="linebreak"></span>
<span class="line">Et latus inversa nudum munita phaselo.</span><span class="linebreak"></span>
<span class="line">Haec Caesar bis terque manu quassantia tectum</span><span class="linebreak"></span>
</p></section><notes></notes></section>