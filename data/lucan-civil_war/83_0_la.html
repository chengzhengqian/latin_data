<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Sed se per vacuos credit dum surgere fluctus,</span><span class="linebreak"></span>
<span class="line">Puppibus occurrit tandemque sub aequore mansit.</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>Hi super hostiles iecerunt bracchia remos</span><span class="linebreak"></span>
<span class="line">Et ratium tenuere fugam. Non perdere letum</span><span class="linebreak"></span>
<span class="line">Maxima cura fuit: multus sua volnera puppi</span><span class="linebreak"></span>
<span class="line">Adfixit moriens et rostris abstulit ictus.</span><span class="linebreak"></span></p>
<p class="lineGroup"><span class="line indent1">Stantem sublimi Tyrrhenum culmine prorae</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>Lygdamus, excussae Balearis tortor habenae,</span><span class="linebreak"></span>
<span class="line">Glande petens solido fregit cava tempora plumbo.</span><span class="linebreak"></span>
<span class="line">Sedibus expulsi, postquam cruor omnia rupit</span><span class="linebreak"></span>
<span class="line">Vincula, procurrunt oculi, stat lumine rapto</span><span class="linebreak"></span>
<span class="line">Attonitus mortisque illas putat esse tenebras.</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>At postquam membris sensit constare vigorem,</span><span class="linebreak"></span>
<span class="line">“Vos,” ait “o socii, sicut tormenta soletis,</span><span class="linebreak"></span>
<span class="line">Me quoque mittendis rectum conponite telis.</span><span class="linebreak"></span>
<span class="line">Egere, quod superest animae, Tyrrhene, per omnes</span><span class="linebreak"></span>
<span class="line">Bellorum casus. Ingentem militis usum</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>Hoc habet ex magna defunctum parte cadaver:</span><span class="linebreak"></span>
<span class="line">Viventis feriere loco.” Sic fatus in hostem</span><span class="linebreak"></span>
<span class="line">Caeca tela manu, sed non tamen inrita, mittit.</span><span class="linebreak"></span>
<span class="line">Excipit haec iuvenis generosi sanguinis Argus,</span><span class="linebreak"></span>
<span class="line">Qua iam non medius descendit in ilia venter,</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Adiuvitque suo procumbens pondere ferrum.</span><span class="linebreak"></span>
<span class="line">Stabat diversa victae iam parte carinae</span><span class="linebreak"></span>
<span class="line">Infelix Argi genitor, non ille iuventae</span><span class="linebreak"></span>
<span class="line">Tempore Phocaicis ulli cessurus in armis;</span><span class="linebreak"></span>
<span class="line">Victum aevo robur cecidit, fessusque senecta</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>Exemplum, non miles erat; qui funere viso</span><span class="linebreak"></span>
</p></section><notes></notes></section>