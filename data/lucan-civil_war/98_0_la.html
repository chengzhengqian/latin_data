<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Postquam sicca rigens astrinxit volnera sanguis.</span><span class="linebreak"></span>
<span class="line">Iamque inopes undae primum tellure refossa</span><span class="linebreak"></span>
<span class="line">Occultos latices abstrusaque flumina quaerunt;</span><span class="linebreak"></span>
<span class="line">Nec solum rastris durisque ligonibus arva</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>Sed gladiis fodere suis, puteusque cavati</span><span class="linebreak"></span>
<span class="line">Montis ad inrigui premitur fastigia campi.</span><span class="linebreak"></span>
<span class="line">Non se tam penitus, tam longe luce relicta</span><span class="linebreak"></span>
<span class="line">Merserit Astyrici scrutator pallidus auri.</span><span class="linebreak"></span>
<span class="line">Non tamen aut tectis sonuerunt cursibus amnes,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>Aut micuere novi percusso pumice fontes,</span><span class="linebreak"></span>
<span class="line">Antra neque exiguo stillant sudantia rore,</span><span class="linebreak"></span>
<span class="line">Aut inpulsa levi turbatur glarea vena.</span><span class="linebreak"></span>
<span class="line">Tunc exhausta super multo sudore iuventus</span><span class="linebreak"></span>
<span class="line">Extrahitur duris silicum lassata metallis;</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Quoque minus possent siccos tolerare vapores,</span><span class="linebreak"></span>
<span class="line">Quaesitae fecistis aquae. Nec languida fessi</span><span class="linebreak"></span>
<span class="line">Corpora sustentant epulis, mensasque perosi</span><span class="linebreak"></span>
<span class="line">Auxilium fecere famem. Si mollius arvum</span><span class="linebreak"></span>
<span class="line">Prodidit umorem, pingues manus utraque glaebas</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>Exprimit ora super; nigro si turbida limo</span><span class="linebreak"></span>
<span class="line">Conluvies inmota iacet, cadit omnis in haustus</span><span class="linebreak"></span>
<span class="line">Certatim obscaenos miles moriensque recepit</span><span class="linebreak"></span>
<span class="line">Quas nollet victurus aquas; rituque ferarum</span><span class="linebreak"></span>
<span class="line">Distentas siccant pecudes, et lacte negato</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Sordidus exhausto sorbetur ab ubere sanguis.</span><span class="linebreak"></span>
<span class="line">Tunc herbas frondesque terunt et rore madentes</span><span class="linebreak"></span>
<span class="line">Destringunt ramos et si quos palmite crudo</span><span class="linebreak"></span>
<span class="line">Arboris aut tenera sucos pressere medulla.</span><span class="linebreak"></span></p>
<p class="lineGroup"><span class="line indent1">O fortunati, fugiens quos barbarus hostis</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>Fontibus inmixto stravit per rura veneno.</span><span class="linebreak"></span>
<span class="line">Hos licet in fluvios saniem tabemque ferarum,</span><span class="linebreak"></span>
</p></section><notes></notes></section>