<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Scit, cruor imperii qui sit, quae viscera rerum,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Unde petat Romam, libertas ultima mundi</span><span class="linebreak"></span>
<span class="line">Quo steterit ferienda loco. Permixta secundo</span><span class="linebreak"></span>
<span class="line">Ordine nobilitas venerandaque corpora ferro</span><span class="linebreak"></span>
<span class="line">Urguentur; caedunt Lepidos caeduntque Metellos</span><span class="linebreak"></span>
<span class="line">Corvinosque simul Torquataque nomina, rerum</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Saepe duces summosque hominum te, Magne, remoto.</span><span class="linebreak"></span>
<span class="line">Illic plebeia contectus casside voltus</span><span class="linebreak"></span>
<span class="line">Ignotusque hosti, quod ferrum, Brute, tenebas!</span><span class="linebreak"></span>
<span class="line">O decus imperii, spes o suprema senatus,</span><span class="linebreak"></span>
<span class="line">Extremum tanti generis per saecula nomen,</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Ne rue per medios nimium temerarius hostes,</span><span class="linebreak"></span>
<span class="line">Nec tibi fatales admoveris ante Philippos,</span><span class="linebreak"></span>
<span class="line">Thessalia periture tua. Nil proficis istic</span><span class="linebreak"></span>
<span class="line">Caesaris intentus iugulo: nondum attigit arcem,</span><span class="linebreak"></span>
<span class="line">Iuris et humani columen, quo cuncta premuntur,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Egressus meruit fatis tam nobile letum.</span><span class="linebreak"></span>
<span class="line">Vivat et, ut Bruti procumbat victima, regnet.</span><span class="linebreak"></span></p>
<p class="lineGroup"><span class="line indent1">Hic patriae perit omne decus: iacet aggere magno</span><span class="linebreak"></span>
<span class="line">Patricium campis non mixta plebe cadaver.</span><span class="linebreak"></span>
<span class="line">Mors tamen eminuit clarorum in strage virorum</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Pugnacis Domiti, quem clades fata per omnes</span><span class="linebreak"></span>
<span class="line">Ducebant: nusquam Magni fortuna sine illo</span><span class="linebreak"></span>
<span class="line">Succubuit. Victus totiens a Caesare salva</span><span class="linebreak"></span>
<span class="line">Libertate perit; tunc mille in volnera laetus</span><span class="linebreak"></span>
<span class="line">Labitur ac venia gaudet caruisse secunda.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Viderat in crasso versantem sanguine membra</span><span class="linebreak"></span>
</p></section><notes></notes></section>