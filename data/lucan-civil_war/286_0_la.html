<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">895</span><span class="br"></span>Vel cantu cessante potens. Natura locorum</span><span class="linebreak"></span>
<span class="line">Iussit, ut inmunes mixtis serpentibus essent.</span><span class="linebreak"></span>
<span class="line">Profuit in mediis sedem posuisse venenis.</span><span class="linebreak"></span>
<span class="line">Pax illis cum morte data est. Fiducia tanta est</span><span class="linebreak"></span>
<span class="line">Sanguinis: in terras parvus cum decidit infans,</span><span class="linebreak"></span>
<span class="line"><span class="br"></span><span class="lineNumber">900</span><span class="br"></span>Ne qua sit externae Veneris mixtura timentes</span><span class="linebreak"></span>
<span class="line">Letifica dubios explorant aspide partus.</span><span class="linebreak"></span>
<span class="line">Utque Iovis volucer, calido cum protulit ovo</span><span class="linebreak"></span>
<span class="line">Inplumes natos, solis convertit ad ortus:</span><span class="linebreak"></span>
<span class="line">Qui potuere pati radios et lumine recto</span><span class="linebreak"></span>
<span class="line"><span class="br"></span><span class="lineNumber">905</span><span class="br"></span>Sustinuere diem, caeli servantur in usus,</span><span class="linebreak"></span>
<span class="line">Qui Phoebo cessere, iacent: sic pignora gentis</span><span class="linebreak"></span>
<span class="line">Psyllus habet, si quis tactos non horruit angues,</span><span class="linebreak"></span>
<span class="line">Si quis donatis lusit serpentibus infans.</span><span class="linebreak"></span>
<span class="line">Nec solum gens illa sua contenta salute</span><span class="linebreak"></span>
<span class="line"><span class="br"></span><span class="lineNumber">910</span><span class="br"></span>Excubat hospitibus, contraque nocentia monstra</span><span class="linebreak"></span>
<span class="line">Psyllus adest populis. Qui tum Romana secutus</span><span class="linebreak"></span>
<span class="line">Signa, simul iussit statui tentoria ductor,</span><span class="linebreak"></span>
<span class="line">Primum, quas valli spatium conprendit, harenas</span><span class="linebreak"></span>
<span class="line">Expurgat cantu verbisque fugantibus angues.</span><span class="linebreak"></span>
<span class="line"><span class="br"></span><span class="lineNumber">915</span><span class="br"></span>Ultima castrorum medicatus circumit ignis.</span><span class="linebreak"></span>
<span class="line">Hic ebulum stridet peregrinaque galbana sudant,</span><span class="linebreak"></span>
<span class="line">Et tamarix non laeta comas Eoaque costos</span><span class="linebreak"></span>
<span class="line">Et panacea potens et Thessala centaurea</span><span class="linebreak"></span>
<span class="line">Peucedanonque sonant flammis Erycinaque thapsos,</span><span class="linebreak"></span>
<span class="line"><span class="br"></span><span class="lineNumber">920</span><span class="br"></span>Et larices fumoque gravem serpentibus urunt</span><span class="linebreak"></span>
<span class="line">Habrotonum et longe nascentis cornua cervi.</span><span class="linebreak"></span>
<span class="line">Sic nox tuta viris. At si quis peste diurna</span><span class="linebreak"></span>
</p></section><notes></notes></section>