<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">105</span><span class="br"></span>E latebris educta suis; non consule sacrae</span><span class="linebreak"></span>
<span class="line">Fulserunt sedes, non, proxima lege potestas,</span><span class="linebreak"></span>
<span class="line">Praetor adest, vacuaeque loco cessere curules.</span><span class="linebreak"></span>
<span class="line">Omnia Caesar erat; privatae curia vocis</span><span class="linebreak"></span>
<span class="line">Testis adest. Sedere patres censere parati,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Si regnum, si templa sibi iugulumque senatus</span><span class="linebreak"></span>
<span class="line">Exiliumque petat. Melius, quod plura iubere</span><span class="linebreak"></span>
<span class="line">Erubuit, quam Roma pati. Tamen exit in iram,</span><span class="linebreak"></span>
<span class="line">Viribus an possint obsistere iura, per unum</span><span class="linebreak"></span>
<span class="line">Libertas experta virum; pugnaxque Metellus,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Ut videt ingenti Saturnia templa revelli</span><span class="linebreak"></span>
<span class="line">Mole, rapit gressus et Caesaris agmina rumpens</span><span class="linebreak"></span>
<span class="line">Ante fores nondum reseratae constitit aedis,</span><span class="linebreak"></span>
<span class="line">—Usque adeo solus ferrum mortemque timere</span><span class="linebreak"></span>
<span class="line">Auri nescit amor. Pereunt discrimine nullo</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Amissae leges, sed, pars vilissima rerum,</span><span class="linebreak"></span>
<span class="line">Certamen movistis, opes—prohibensque rapina</span><span class="linebreak"></span>
<span class="line">Victorem clara testatur voce tribunus:</span><span class="linebreak"></span>
<span class="line">“Non nisi per nostrum vobis percussa patebunt</span><span class="linebreak"></span>
<span class="line">Templa latus, nullasque feres nisi sanguine sacro</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Sparsas, raptor, opes. Certe violata potestas</span><span class="linebreak"></span>
<span class="line">Invenit ista deos; Crassumque in bella secutae</span><span class="linebreak"></span>
<span class="line">Saeva tribuniciae voverunt proelia dirae.</span><span class="linebreak"></span>
<span class="line">Detege iam ferrum; neque enim tibi turba verenda est</span><span class="linebreak"></span>
<span class="line">Spectatrix scelerum: deserta stamus in urbe.</span><span class="linebreak"></span>
</p></section><notes></notes></section>