<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Phemonoen errore vagam curisque vacantem</span><span class="linebreak"></span>
<span class="line">Corripuit cogitque fores inrumpere templi.</span><span class="linebreak"></span>
<span class="line">Limine terrifico metuens consistere Phoebas</span><span class="linebreak"></span>
<span class="line">Absterrere ducem noscendi ardore futura</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Cassa fraude parat. “Quid spes” ait “inproba veri</span><span class="linebreak"></span>
<span class="line">Te, Romane, trahit? muto Parnasos hiatu</span><span class="linebreak"></span>
<span class="line">Conticuit pressitque deum, seu spiritus istas</span><span class="linebreak"></span>
<span class="line">Destituit fauces mundique in devia versum</span><span class="linebreak"></span>
<span class="line">Duxit iter, seu, barbarica cum lampade Python</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Arsit, in inmensas cineres abiere cavernas</span><span class="linebreak"></span>
<span class="line">Et Phoebi tenuere viam, seu sponte deorum</span><span class="linebreak"></span>
<span class="line">Cirrha silet farique sat est arcana futuri</span><span class="linebreak"></span>
<span class="line">Carmina longaevae vobis conmissa Sibyllae,</span><span class="linebreak"></span>
<span class="line">Seu Paean solitus templis arcere nocentes,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Ora quibus solvat, nostro non invenit aevo.”</span><span class="linebreak"></span></p>
<p class="lineGroup"><span class="line indent1">Virginei patuere doli, fecitque negatis</span><span class="linebreak"></span>
<span class="line">Numinibus metus ipse fidem. Tum torta priores</span><span class="linebreak"></span>
<span class="line">Stringit vitta comas, crinesque in terga solutos</span><span class="linebreak"></span>
<span class="line">Candida Phocaica conplectitur infula lauro.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Haerentem dubiamque premens in templa sacerdos</span><span class="linebreak"></span>
<span class="line">Inpulit. Illa pavens adyti penetrale remoti</span><span class="linebreak"></span>
<span class="line">Fatidicum prima templorum in parte resistit</span><span class="linebreak"></span>
<span class="line">Atque deum simulans sub pectore ficta quieto</span><span class="linebreak"></span>
<span class="line">Verba refert, nullo confusae murmure vocis</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Instinctam sacro mentem testata furore,</span><span class="linebreak"></span>
<span class="line">Haud aeque laesura ducem, cui falsa canebat,</span><span class="linebreak"></span>
<span class="line">Quam tripodas Phoebique fidem. Non rupta trementi</span><span class="linebreak"></span>
</p></section><notes></notes></section>