<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Tu quoque pro dominis, et Pompeiana fuisti,</span><span class="linebreak"></span>
<span class="line">Non Romana manus? quod non in regna laboras,</span><span class="linebreak"></span>
<span class="line">Quod tibi, non ducibus, vivis morerisque, quod orbem</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Adquiris nulli, quod iam tibi vincere tutum est,</span><span class="linebreak"></span>
<span class="line">Bella fugis quaerisque iugum cervice vacanti</span><span class="linebreak"></span>
<span class="line">Et nescis sine rege pati. Nunc causa pericli</span><span class="linebreak"></span>
<span class="line">Digna viris. Potuit vestro Pompeius abuti</span><span class="linebreak"></span>
<span class="line">Sanguine: nunc patriae iugulos ensesque negatis,</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Cum prope libertas? Unum fortuna reliquit</span><span class="linebreak"></span>
<span class="line">Iam tribus e dominis. Pudeat: plus regia Nili</span><span class="linebreak"></span>
<span class="line">Contulit in leges et Parthi militis arcus.</span><span class="linebreak"></span>
<span class="line">Ite, o degeneres, Ptolemaei munus et arma</span><span class="linebreak"></span>
<span class="line">Spernite. Quis vestras ulla putet esse nocentes</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Caede manus? credet faciles sibi terga dedisse,</span><span class="linebreak"></span>
<span class="line">Credet ab Emathiis primos fugisse Philippis.</span><span class="linebreak"></span>
<span class="line">Vadite securi; meruistis iudice vitam</span><span class="linebreak"></span>
<span class="line">Caesare non armis, non obsidione subacti.</span><span class="linebreak"></span>
<span class="line">O famuli turpes, domini post fata prioris</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Itis ad heredem. Cur non maiora mereri</span><span class="linebreak"></span>
<span class="line">Quam vitam veniamque libet? rapiatur in undas</span><span class="linebreak"></span>
<span class="line">Infelix coniunx Magni prolesque Metelli,</span><span class="linebreak"></span>
<span class="line">Ducite Pompeios, Ptolemaei vincite munus.</span><span class="linebreak"></span>
<span class="line">Nostra quoque inviso quisquis feret ora tyranno,</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Non parva mercede dabit: sciet ista iuventus</span><span class="linebreak"></span>
</p></section><notes></notes></section>