<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Iulia crudelis, placataque paelice caesa</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Magno parce tuo.” Sic fata iterumque refusa</span><span class="linebreak"></span>
<span class="line">Coniugis in gremium cunctorum lumina solvit</span><span class="linebreak"></span>
<span class="line">In lacrimas. Duri flectuntur pectora Magni,</span><span class="linebreak"></span>
<span class="line">Siccaque Thessalia confudit lumina Lesbos.</span><span class="linebreak"></span></p>
<p class="lineGroup"><span class="line indent1">Tunc Mytilenaeum pleno iam litore volgus</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Adfatur Magnum: “Si maxima gloria nobis</span><span class="linebreak"></span>
<span class="line">Semper erit tanti pignus servasse mariti,</span><span class="linebreak"></span>
<span class="line">Tu quoque devotos sacro tibi foedere muros</span><span class="linebreak"></span>
<span class="line">Oramus sociosque lares dignere vel una</span><span class="linebreak"></span>
<span class="line">Nocte tua: fac, Magne, locum, quem cuncta revisant</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Saecula, quem veniens hospes Romanus adoret.</span><span class="linebreak"></span>
<span class="line">Nulla tibi subeunda magis sunt moenia victo:</span><span class="linebreak"></span>
<span class="line">Omnia victoris possunt sperare favorem,</span><span class="linebreak"></span>
<span class="line">Haec iam crimen habent. Quid, quod iacet insula ponto,</span><span class="linebreak"></span>
<span class="line">Caesar eget ratibus? procerum pars magna coibit</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Certa loci, noto reparandum est litore fatum.</span><span class="linebreak"></span>
<span class="line">Accipe templorum cultus aurumque deorum;</span><span class="linebreak"></span>
<span class="line">Accipe, si terris, si puppibus ista iuventus</span><span class="linebreak"></span>
<span class="line">Aptior est; tota, quantum valet, utere Lesbo.</span><span class="linebreak"></span>
<span class="line">Accipe: ne Caesar rapiat, tu victus habeto.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Hoc solum crimen meritae bene detrahe terrae,</span><span class="linebreak"></span>
<span class="line">Ne nostram videare fidem felixque secutus</span><span class="linebreak"></span>
<span class="line">Et damnasse miser.” Tali pietate virorum</span><span class="linebreak"></span>
<span class="line">Laetus in adversis et mundi nomine gaudens</span><span class="linebreak"></span>
<span class="line">Esse fidem “Nullum toto mihi” dixit “in orbe</span><span class="linebreak"></span>
</p></section><notes></notes></section>