<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2">
<p class="lineGroup"><span class="line indent1">Prima dies belli cessavit Marte cruento</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Spectandasque ducum vires numerosaque signa</span><span class="linebreak"></span>
<span class="line">Exposuit. Piguit sceleris; pudor arma furentum</span><span class="linebreak"></span>
<span class="line">Continuit, patriaeque et ruptis legibus unum</span><span class="linebreak"></span>
<span class="line">Donavere diem; prono cum Caesar Olympo</span><span class="linebreak"></span>
<span class="line">In noctem subita circumdedit agmina fossa,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Dum primae perstant acies, hostemque fefellit</span><span class="linebreak"></span>
<span class="line">Et prope consertis obduxit castra maniplis.</span><span class="linebreak"></span>
<span class="line">Luce nova collem subito conscendere cursu,</span><span class="linebreak"></span>
<span class="line">Qui medius tutam castris dirimebat Ilerdam,</span><span class="linebreak"></span>
<span class="line">Imperat. Huc hostem pariter terrorque pudorque</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Inpulit, et rapto tumulum prior agmine cepit.</span><span class="linebreak"></span>
<span class="line">His virtus ferrumque locum promittit, at illis</span><span class="linebreak"></span>
<span class="line">Ipse locus. Miles rupes oneratus in altas</span><span class="linebreak"></span>
<span class="line">Nititur, adversoque acies in monte supina</span><span class="linebreak"></span>
<span class="line">Haeret et in tergum casura umbone sequentis</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Erigitur. Nulli telum vibrare vacavit,</span><span class="linebreak"></span>
<span class="line">Dum labat et fixo firmat vestigia pilo,</span><span class="linebreak"></span>
<span class="line">Dum scopulos stirpesque tenent atque hoste relicto</span><span class="linebreak"></span>
<span class="line">Caedunt ense viam. Vidit lapsura ruina</span><span class="linebreak"></span>
<span class="line">Agmina dux equitemque iubet succedere bello</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Munitumque latus laevo praeducere gyro.</span><span class="linebreak"></span>
<span class="line">Sic pedes ex facili nulloque urguente receptus,</span><span class="linebreak"></span>
<span class="line">Inritus et victor subducto Marte pependit.</span><span class="linebreak"></span></p>
<p class="lineGroup"><span class="line indent1">Hactenus armorum discrimina; cetera bello</span><span class="linebreak"></span>
<span class="line">Fata dedit variis incertus motibus aer.</span><span class="linebreak"></span>
</p></section><notes></notes></section>