<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et, tumidis infesta colit quae numina, Rhamnus,</span><span class="linebreak"></span>
<span class="line">Artatus rapido fervet qua gurgite pontus,</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Euripusque trahit, cursum mutantibus undis,</span><span class="linebreak"></span>
<span class="line">Chalcidicas puppes ad iniquam classibus Aulin.</span><span class="linebreak"></span></p>
<p class="lineGroup"><span class="line indent1">Interea domitis Caesar remeabat Hiberis</span><span class="linebreak"></span>
<span class="line">Victrices aquilas alium laturus in orbem,</span><span class="linebreak"></span>
<span class="line">Cum prope fatorum tantos per prospera cursus</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Avertere dei. Nullo nam Marte subactus</span><span class="linebreak"></span>
<span class="line">Intra castrorum timuit tentoria ductor</span><span class="linebreak"></span>
<span class="line">Perdere successus scelerum, cum paene fideles</span><span class="linebreak"></span>
<span class="line">Per tot bella manus satiatae sanguine tandem</span><span class="linebreak"></span>
<span class="line">Destituere ducem, seu maesto classica paulum</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Intermissa sono claususque et frigidus ensis</span><span class="linebreak"></span>
<span class="line">Expulerat belli furias, seu, praemia miles</span><span class="linebreak"></span>
<span class="line">Dum maiora petit, damnat causamque ducemque</span><span class="linebreak"></span>
<span class="line">Et scelere inbutos etiamnunc venditat enses.</span><span class="linebreak"></span>
<span class="line">Haud magis expertus discrimine Caesar in ullo est,</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Quam non e stabili tremulo sed culmine cuncta</span><span class="linebreak"></span>
<span class="line">Despiceret staretque super titubantia fultus.</span><span class="linebreak"></span>
<span class="line">Tot raptis truncus manibus gladioque relictus</span><span class="linebreak"></span>
<span class="line">Paene suo, qui tot gentes in bella trahebat,</span><span class="linebreak"></span>
<span class="line">Scit non esse ducis strictos sed militis enses.</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Non pavidum iam murmur erat, nec pectore tecto</span><span class="linebreak"></span>
<span class="line">Ira latens; nam quae dubias constringere mentes</span><span class="linebreak"></span>
<span class="line">Causa solet, dum quisque pavet, quibus ipse timori est,</span><span class="linebreak"></span>
<span class="line">Seque putat solum regnorum iniusta gravari,</span><span class="linebreak"></span>
<span class="line">Haud retinet. Quippe ipsa metus exsolverat audax</span><span class="linebreak"></span>
</p></section><notes></notes></section>