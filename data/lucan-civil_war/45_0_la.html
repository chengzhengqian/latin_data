<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">445</span><span class="br"></span>Arva premi, quam si ferro populetur et igni.</span><span class="linebreak"></span>
<span class="line">Concessa pudet ire via civemque videri.</span><span class="linebreak"></span>
<span class="line">Tunc urbes Latii dubiae varioque favore</span><span class="linebreak"></span>
<span class="line">Ancipites, quamquam primo terrore ruentis</span><span class="linebreak"></span>
<span class="line">Cessurae belli, denso tamen aggere firmant</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Moenia et abrupto circumdant undique vallo,</span><span class="linebreak"></span>
<span class="line">Saxorumque orbes, et quae super eminus hostem</span><span class="linebreak"></span>
<span class="line">Tela petant, altis murorum turribus aptant.</span><span class="linebreak"></span>
<span class="line">Pronior in Magnum populus, pugnatque minaci</span><span class="linebreak"></span>
<span class="line">Cum terrore fides; ut cum mare possidet Auster</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Flatibus horrisonis, hunc aequora tota secuntur:</span><span class="linebreak"></span>
<span class="line">Si rursus tellus pulsu laxata tridentis</span><span class="linebreak"></span>
<span class="line">Aeolii tumidis inmittat fluctibus Eurum,</span><span class="linebreak"></span>
<span class="line">Quamvis icta novo, ventum tenuere priorem</span><span class="linebreak"></span>
<span class="line">Aequora, nubiferoque polus cum cesserit Euro,</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>Vindicat unda Notum. Facilis sed vertere mentes</span><span class="linebreak"></span>
<span class="line">Terror erat, dubiamque fidem fortuna ferebat.</span><span class="linebreak"></span></p>
<p class="lineGroup"><span class="line indent1">Gens Etrusca fuga trepidi nudata Libonis,</span><span class="linebreak"></span>
<span class="line">Iusque sui pulso iam perdidit Umbria Thermo.</span><span class="linebreak"></span>
<span class="line">Nec gerit auspiciis civilia bella paternis</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>Caesaris audito conversus nomine Sulla.</span><span class="linebreak"></span>
<span class="line">Varus, ut admotae pulsarunt Auximon alae,</span><span class="linebreak"></span>
<span class="line">Per diversa ruens neglecto moenia tergo,</span><span class="linebreak"></span>
<span class="line">Qua silvae, qua saxa, fugit. Depellitur arce</span><span class="linebreak"></span>
<span class="line">Lentulus Asculea; victor cedentibus instat</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>Devertitque acies, solusque ex agmine tanto</span><span class="linebreak"></span>
</p></section><notes></notes></section>