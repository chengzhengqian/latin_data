<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Iusta Venus! dubium trepidumque ad proelia, Magne,</span><span class="linebreak"></span>
<span class="line">Te quoque fecit amor; quod nolles stare sub ictu</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>Fortunae, quo mundus erat Romanaque fata,</span><span class="linebreak"></span>
<span class="line">Coniunx sola fuit. Mentem iam verba paratam</span><span class="linebreak"></span>
<span class="line">Destituunt, blandaeque iuvat ventura trahentem</span><span class="linebreak"></span>
<span class="line">Indulgere morae et tempus subducere fatis.</span><span class="linebreak"></span>
<span class="line">Nocte sub extrema pulso torpore quietis,</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>Dum fovet amplexu gravidum Cornelia curis</span><span class="linebreak"></span>
<span class="line">Pectus et aversi petit oscula grata mariti,</span><span class="linebreak"></span>
<span class="line">Umentes mirata genas percussaque caeco</span><span class="linebreak"></span>
<span class="line">Volnere non audet flentem deprendere Magnum.</span><span class="linebreak"></span>
<span class="line">Ille gemens “Non nunc vita mihi dulcior,” inquit,</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>“Cum taedet vitae, laeto sed tempore, coniunx,</span><span class="linebreak"></span>
<span class="line">Venit maesta dies et quam nimiumque parumque</span><span class="linebreak"></span>
<span class="line">Distulimus; iam totus adest in proelia Caesar.</span><span class="linebreak"></span>
<span class="line">Cedendum est bellis; quorum tibi tuta latebra</span><span class="linebreak"></span>
<span class="line">Lesbos erit. Desiste preces temptare, negavi</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>Iam mihi. Non longos a me patiere recessus;</span><span class="linebreak"></span>
<span class="line">Praecipites aderunt casus; properante ruina</span><span class="linebreak"></span>
<span class="line">Summa cadunt. Satis est audisse pericula Magni:</span><span class="linebreak"></span>
<span class="line">Meque tuus decepit amor, civilia bella</span><span class="linebreak"></span>
<span class="line">Si spectare potes. Nam me iam Marte parato</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>Securos cepisse pudet cum coniuge somnos,</span><span class="linebreak"></span>
<span class="line">Eque tuo, quatiunt miserum cum classica mundum,</span><span class="linebreak"></span>
<span class="line">Surrexisse sinu. Vereor civilibus armis</span><span class="linebreak"></span>
<span class="line">Pompeium nullo tristem committere damno.</span><span class="linebreak"></span>
<span class="line">Tutior interea populis et tutior omni</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>Rege late, positamque procul fortuna mariti</span><span class="linebreak"></span>
</p></section><notes></notes></section>