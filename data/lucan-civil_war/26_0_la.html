<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Continuam seriem clademque in tempora multa</span><span class="linebreak"></span>
<span class="line">Extrahe, civili tantum iam libera bello.”</span><span class="linebreak"></span></p>
<p class="lineGroup"><span class="line indent1">Terruerant satis haec pavidam praesagia plebem;</span><span class="linebreak"></span>
<span class="line">Sed maiora premunt. Nam qualis vertice Pindi</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>Edonis Ogygio decurrit plena Lyaeo,</span><span class="linebreak"></span>
<span class="line">Talis et attonitam rapitur matrona per urbem</span><span class="linebreak"></span>
<span class="line">Vocibus his prodens urguentem pectora Phoebum:</span><span class="linebreak"></span>
<span class="line">“Quo feror, o Paean? qua me super aethera raptam</span><span class="linebreak"></span>
<span class="line">Constituis terra? video Pangaea nivosis</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>Cana iugis latosque Haemi sub rupe Philippos.</span><span class="linebreak"></span>
<span class="line">Quis furor hic, o Phoebe, doce, quo tela manusque</span><span class="linebreak"></span>
<span class="line">Romanae miscent acies, bellumque sine hoste est?</span><span class="linebreak"></span>
<span class="line">Quo diversa feror? primos me ducis in ortus,</span><span class="linebreak"></span>
<span class="line">Qua mare Lagei mutatur gurgite Nili:</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>Hunc ego, fluminea deformis truncus harena</span><span class="linebreak"></span>
<span class="line">Qui iacet, agnosco. Dubiam super aequora Syrtim</span><span class="linebreak"></span>
<span class="line">Arentemque feror Libyen, quo tristis Enyo</span><span class="linebreak"></span>
<span class="line">Transtulit Emathias acies. Nunc desuper Alpis</span><span class="linebreak"></span>
<span class="line">Nubiferae colles atque aeriam Pyrenen</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>Abripimur. Patriae sedes remeamus in urbis,</span><span class="linebreak"></span>
<span class="line">Inpiaque in medio peraguntur bella senatu.</span><span class="linebreak"></span>
<span class="line">Consurgunt partes iterum, totumque per orbem</span><span class="linebreak"></span>
<span class="line">Rursus eo. Nova da mihi cernere litora ponti</span><span class="linebreak"></span>
<span class="line">Telluremque novam; vidi iam, Phoebe, Philippos.”</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Haec ait, et lasso iacuit deserta furore.</span><span class="linebreak"></span></p>
</section><notes></notes></section>