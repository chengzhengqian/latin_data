<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Virgineusque chorus, nitidi custodia luci,</span><span class="linebreak"></span>
<span class="line">Et numquam somno damnatus lumina serpens</span><span class="linebreak"></span>
<span class="line">Robora conplexus rutilo curvata metallo.</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Abstulit arboribus pretium nemorique laborem</span><span class="linebreak"></span>
<span class="line">Alcides, passusque inopes sine pondere ramos</span><span class="linebreak"></span>
<span class="line">Rettulit Argolico fulgentia poma tyranno.</span><span class="linebreak"></span></p>
<p class="lineGroup"><span class="line indent1">His igitur depulsa locis eiectaque classis</span><span class="linebreak"></span>
<span class="line">Syrtibus haud ultra Garamantidas attigit undas,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>Sed duce Pompeio Libyae melioris in oris</span><span class="linebreak"></span>
<span class="line">Mansit. At inpatiens virtus haerere Catonis</span><span class="linebreak"></span>
<span class="line">Audet in ignotas agmen committere gentes</span><span class="linebreak"></span>
<span class="line">Armorum fidens et terra cingere Syrtim.</span><span class="linebreak"></span>
<span class="line">Hoc eadem suadebat hiems, quae clauserat aequor;</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Et spes imber erat nimios metuentibus ignes,</span><span class="linebreak"></span>
<span class="line">Ut neque sole viam nec duro frigore saevam</span><span class="linebreak"></span>
<span class="line">Inde polo Libyes, hinc bruma temperet annus.</span><span class="linebreak"></span>
<span class="line">Atque ingressurus steriles sic fatur harenas:</span><span class="linebreak"></span></p>
<p class="lineGroup"><span class="line indent1">â€œO quibus una salus placuit mea signa secutis</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Indomita cervice mori, conponite mentes</span><span class="linebreak"></span>
<span class="line">Ad magnum virtutis opus summosque labores.</span><span class="linebreak"></span>
<span class="line">Vadimus in campos steriles exustaque mundi,</span><span class="linebreak"></span>
<span class="line">Qua nimius Titan et rarae in fontibus undae,</span><span class="linebreak"></span>
<span class="line">Siccaque letiferis squalent serpentibus arva.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Durum iter ad leges patriaeque ruentis amorem.</span><span class="linebreak"></span>
<span class="line">Per mediam Libyen veniant atque invia temptent,</span><span class="linebreak"></span>
</p></section><notes></notes></section>