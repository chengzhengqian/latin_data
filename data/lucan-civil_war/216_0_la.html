<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Laesisti superos, ut te tot mortibus unam,</span><span class="linebreak"></span>
<span class="line">Tot scelerum fatis premerent? quod sufficit aevum,</span><span class="linebreak"></span>
<span class="line"><span class="br"></span><span class="lineNumber">850</span><span class="br"></span>Inmemor ut donet belli tibi damna vetustas?</span><span class="linebreak"></span>
<span class="line">Quae seges infecta surget non decolor herba?</span><span class="linebreak"></span>
<span class="line">Quo non Romanos violabis vomere manes?</span><span class="linebreak"></span>
<span class="line">Ante novae venient acies, scelerique secundo</span><span class="linebreak"></span>
<span class="line">Praestabis nondum siccos hoc sanguine campos.</span><span class="linebreak"></span>
<span class="line"><span class="br"></span><span class="lineNumber">855</span><span class="br"></span>Omnia maiorum vertamus busta licebit</span><span class="linebreak"></span>
<span class="line">Et stantes tumulos et qui radice vetusta</span><span class="linebreak"></span>
<span class="line">Effudere suas victis conpagibus urnas,</span><span class="linebreak"></span>
<span class="line">Plus cinerum Haemoniae sulcis telluris aratur,</span><span class="linebreak"></span>
<span class="line">Pluraque ruricolis feriuntur dentibus ossa.</span><span class="linebreak"></span>
<span class="line"><span class="br"></span><span class="lineNumber">860</span><span class="br"></span>Nullus ab Emathio religasset litore funem</span><span class="linebreak"></span>
<span class="line">Navita, nec terram quisquam movisset arator,</span><span class="linebreak"></span>
<span class="line">Romani bustum populi, fugerentque coloni</span><span class="linebreak"></span>
<span class="line">Umbrarum campos, gregibus dumeta carerent,</span><span class="linebreak"></span>
<span class="line">Nullusque auderet pecori permittere pastor</span><span class="linebreak"></span>
<span class="line"><span class="br"></span><span class="lineNumber">865</span><span class="br"></span>Vellere surgentem de nostris ossibus herbam,</span><span class="linebreak"></span>
<span class="line">Ac, velut inpatiens hominum vel solis iniqui</span><span class="linebreak"></span>
<span class="line">Limite vel glacie, nuda atque ignota iaceres,</span><span class="linebreak"></span>
<span class="line">Si non prima nefas belli sed sola tulisses.</span><span class="linebreak"></span>
<span class="line">O superi, liceat terras odisse nocentes.</span><span class="linebreak"></span>
<span class="line"><span class="br"></span><span class="lineNumber">870</span><span class="br"></span>Quid totum premitis, quid totum absolvitis orbem?</span><span class="linebreak"></span>
<span class="line">Hesperiae clades et flebilis unda Pachyni</span><span class="linebreak"></span>
<span class="line">Et Mutina et Leucas puros fecere Philippos.</span><span class="linebreak"></span></p>
</section><notes></notes></section>