<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Innupsit tepido paelex Cornelia busto.</span><span class="linebreak"></span>
<span class="line">Haereat illa tuis per bella, per aequora, signis,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Dum non securos liceat mihi rumpere somnos</span><span class="linebreak"></span>
<span class="line">Et nullum vestro vacuum sit tempus amori,</span><span class="linebreak"></span>
<span class="line">Sed teneat Caesarque dies et Iulia noctes.</span><span class="linebreak"></span>
<span class="line">Me non Lethaeae, coniunx, oblivia ripae</span><span class="linebreak"></span>
<span class="line">Inmemorem fecere tui, regesque silentum</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Permisere sequi. Veniam te bella gerente</span><span class="linebreak"></span>
<span class="line">In medias acies. Numquam tibi, Magne, per umbras</span><span class="linebreak"></span>
<span class="line">Perque meos manes genero non esse licebit;</span><span class="linebreak"></span>
<span class="line">Abscidis frustra ferro tua pignora: bellum</span><span class="linebreak"></span>
<span class="line">Te faciet civile meum.” Sic fata refugit</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Umbra per amplexus trepidi dilapsa mariti.</span><span class="linebreak"></span></p>
<p class="lineGroup"><span class="line indent1">Ille, dei quamvis cladem manesque minentur,</span><span class="linebreak"></span>
<span class="line">Maior in arma ruit certa cum mente malorum</span><span class="linebreak"></span>
<span class="line">Et “quid” ait “vani terremur imagine visus?</span><span class="linebreak"></span>
<span class="line">Aut nihil est sensus animis a morte relictum</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Aut mors ipsa nihil.” Titan iam pronus in undas</span><span class="linebreak"></span>
<span class="line">Ibat et igniferi tantum demerserat orbis,</span><span class="linebreak"></span>
<span class="line">Quantum desse solet lunae, seu plena futura est,</span><span class="linebreak"></span>
<span class="line">Seu iam plena fuit: tunc obtulit hospita tellus</span><span class="linebreak"></span>
<span class="line">Puppibus accessus faciles; legere rudentes</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Et posito remis petierunt litora malo.</span><span class="linebreak"></span></p>
<p class="lineGroup"><span class="line indent1">Caesar, ut emissas venti rapuere carinas,</span><span class="linebreak"></span>
<span class="line">Absconditque fretum classes, et litore solus</span><span class="linebreak"></span>
<span class="line">Dux stetit Hesperio, non illum gloria pulsi</span><span class="linebreak"></span>
<span class="line">Laetificat Magni: queritur, quod tuta per aequor</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Terga ferant hostes. Neque enim iam sufficit ulla</span><span class="linebreak"></span>
</p></section><notes></notes></section>