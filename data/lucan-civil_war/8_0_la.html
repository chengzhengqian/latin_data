<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et cum consulibus turbantes iura tribuni;</span><span class="linebreak"></span>
<span class="line">Hinc rapti fasces pretio sectorque favoris</span><span class="linebreak"></span>
<span class="line">Ipse sui populus letalisque ambitus urbi</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>Annua venali referens certamina Campo;</span><span class="linebreak"></span>
<span class="line">Hinc usura vorax avidumque in tempora fenus</span><span class="linebreak"></span>
<span class="line">Et concussa fides et multis utile bellum.</span><span class="linebreak"></span></p>
<p class="lineGroup"><span class="line indent1">Iam gelidas Caesar cursu superaverat Alpes</span><span class="linebreak"></span>
<span class="line">Ingentesque animo motus bellumque futurum</span><span class="linebreak"></span>
<span class="line">Ceperat. Ut ventum est parvi Rubiconis ad undas,</span><span class="linebreak"></span>
<span class="line"><span class="br"></span><span class="lineNumber">186</span><span class="br"></span>Ingens visa duci patriae trepidantis imago</span><span class="linebreak"></span>
<span class="line">Clara per obscuram voltu maestissima noctem,</span><span class="linebreak"></span>
<span class="line">Turrigero canos effundens vertice crines,</span><span class="linebreak"></span>
<span class="line">Caesarie lacera nudisque adstare lacertis</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Et gemitu permixta loqui: “Quo tenditis ultra?</span><span class="linebreak"></span>
<span class="line">Quo fertis mea signa, viri? si iure venitis,</span><span class="linebreak"></span>
<span class="line">Si cives, huc usque licet.” Tum perculit horror</span><span class="linebreak"></span>
<span class="line">Membra ducis, riguere comae, gressumque coercens</span><span class="linebreak"></span>
<span class="line">Languor in extrema tenuit vestigia ripa.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Mox ait: “O magnae qui moenia prospicis urbis</span><span class="linebreak"></span>
<span class="line">Tarpeia de rupe, Tonans, Phrygiique penates</span><span class="linebreak"></span>
<span class="line">Gentis Iuleae et rapti secreta Quirini</span><span class="linebreak"></span>
<span class="line">Et residens celsa Latiaris Iuppiter Alba</span><span class="linebreak"></span>
<span class="line">Vestalesque foci summique o numinis instar,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>Roma, fave coeptis; non te furialibus armis</span><span class="linebreak"></span>
<span class="line">Persequor; en adsum victor terraque marique</span><span class="linebreak"></span>
<span class="line">Caesar, ubique tuus—liceat modo, nunc quoque—miles.</span><span class="linebreak"></span>
</p></section><notes></notes></section>