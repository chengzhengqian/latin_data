<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">260</span><span class="br"></span>Turba suos: quidquid multis peccatur inultum est.</span><span class="linebreak"></span>
<span class="line">Effudere minas: â€œLiceat discedere, Caesar,</span><span class="linebreak"></span>
<span class="line">A rabie scelerum. Quaeris terraque marique</span><span class="linebreak"></span>
<span class="line">His ferrum iugulis, animasque effundere viles</span><span class="linebreak"></span>
<span class="line">Quolibet hoste paras: partem tibi Gallia nostri</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Eripuit, partem duris Hispania bellis,</span><span class="linebreak"></span>
<span class="line">Pars iacet Hesperia, totoque exercitus orbe</span><span class="linebreak"></span>
<span class="line">Te vincente perit. Terris fudisse cruorem</span><span class="linebreak"></span>
<span class="line">Quid iuvat Arctois Rhodano Rhenoque subactis?</span><span class="linebreak"></span>
<span class="line">Tot mihi pro bellis bellum civile dedisti.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Cepimus expulso patriae cum tecta senatu,</span><span class="linebreak"></span>
<span class="line">Quos hominum vel quos licuit spoliare deorum?</span><span class="linebreak"></span>
<span class="line">Imus in omne nefas manibus ferroque nocentes,</span><span class="linebreak"></span>
<span class="line">Paupertate pii. Finis quis quaeritur armis?</span><span class="linebreak"></span>
<span class="line">Quid satis est, si Roma parum est? iam respice canos,</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Invalidasque manus et inanes cerne lacertos.</span><span class="linebreak"></span>
<span class="line">Usus abit vitae, bellis consumpsimus aevum:</span><span class="linebreak"></span>
<span class="line">Ad mortem dimitte senes. En inproba vota:</span><span class="linebreak"></span>
<span class="line">Non duro liceat morientia caespite membra</span><span class="linebreak"></span>
<span class="line">Ponere, non anima galeam fugiente ferire</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Atque oculos morti clausuram quaerere dextram,</span><span class="linebreak"></span>
<span class="line">Coniugis inlabi lacrimis, unique paratum</span><span class="linebreak"></span>
<span class="line">Scire rogum; liceat morbis finire senectam;</span><span class="linebreak"></span>
<span class="line">Sit praeter gladios aliquod sub Caesare fatum.</span><span class="linebreak"></span>
<span class="line">Quid velut ignaros ad quae portenta paremur</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Spe trahis; usque adeo soli civilibus armis</span><span class="linebreak"></span>
</p></section><notes></notes></section>