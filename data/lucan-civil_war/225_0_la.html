<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Stella, timens Borean: illa quoque perge sinistra</span><span class="linebreak"></span>
<span class="line">Trans Pharon, in medio tanget ratis aequore Syrtim.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Sed quo vela dari, quo nunc pede carbasa tendi</span><span class="linebreak"></span>
<span class="line">Nostra iubes?” Dubio contra cui pectore Magnus</span><span class="linebreak"></span>
<span class="line">“Hoc solum toto” respondit “in aequore serva,</span><span class="linebreak"></span>
<span class="line">Ut sit ab Emathiis semper tua longius oris</span><span class="linebreak"></span>
<span class="line">Puppis, et Hesperiam pelago caeloque relinquas:</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Cetera da ventis. Comitem pignusque recepi</span><span class="linebreak"></span>
<span class="line">Depositum; tum certus eram, quae litora vellem,</span><span class="linebreak"></span>
<span class="line">Nunc portum fortuna dabit.” Sic fatur; at ille</span><span class="linebreak"></span>
<span class="line">Iusto vela modo pendentia cornibus aequis</span><span class="linebreak"></span>
<span class="line">Torsit et in laevum puppim dedit, utque secaret</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Quas Asinae cautes et quas Chios asperat undas</span><span class="linebreak"></span>
<span class="line">Hos dedit in proram, tenet hos in puppe rudentes.</span><span class="linebreak"></span>
<span class="line">Aequora senserunt motus aliterque secante</span><span class="linebreak"></span>
<span class="line">Iam pelagus rostro nec idem spectante carina</span><span class="linebreak"></span>
<span class="line">Mutavere sonum. Non sic moderator equorum,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>Dexteriore rota laevum cum circumit axem,</span><span class="linebreak"></span>
<span class="line">Cogit inoffensae currus accedere metae.</span><span class="linebreak"></span></p>
<p class="lineGroup"><span class="line indent1">Ostendit terras Titan et sidera texit.</span><span class="linebreak"></span>
<span class="line">Sparsus ab Emathia fugit quicumque procella,</span><span class="linebreak"></span>
<span class="line">Adsequitur Magnum; primusque a litore Lesbi</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Occurrit natus, procerum mox turba fidelis.</span><span class="linebreak"></span>
<span class="line">Nam neque deiecto fatis acieque fugato</span><span class="linebreak"></span>
<span class="line">Abstulerat Magno reges fortuna ministros:</span><span class="linebreak"></span>
<span class="line">Terrarum dominos et sceptra Eoa tenentes</span><span class="linebreak"></span>
<span class="line">Exul habet comites. Iubet ire in devia mundi</span><span class="linebreak"></span>
</p></section><notes></notes></section>