<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Caesar, et increpitans “Iam Magni deseris arma,</span><span class="linebreak"></span>
<span class="line">Successor Domiti; sine te iam bella geruntur”</span><span class="linebreak"></span>
<span class="line">Dixerat. Ast illi suffecit pectora pulsans</span><span class="linebreak"></span>
<span class="line">Spiritus in vocem morientiaque ora resolvit:</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>“Non te funesta scelerum mercede potitum,</span><span class="linebreak"></span>
<span class="line">Sed dubium fati, Caesar, generoque minorem</span><span class="linebreak"></span>
<span class="line">Aspiciens Stygias Magno duce liber ad umbras</span><span class="linebreak"></span>
<span class="line">Et securus eo; te saevo Marte subactum</span><span class="linebreak"></span>
<span class="line">Pompeioque graves poenas nobisque daturum,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Cum moriar, sperare licet.” Non plura locutum</span><span class="linebreak"></span>
<span class="line">Vita fugit, densaeque oculos pressere tenebrae.</span><span class="linebreak"></span></p>
<p class="lineGroup"><span class="line indent1">Inpendisse pudet lacrimas in funere mundi</span><span class="linebreak"></span>
<span class="line">Mortibus innumeris, ac singula fata sequentem</span><span class="linebreak"></span>
<span class="line">Quaerere, letiferum per cuius viscera volnus</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Exierit, quis fusa solo vitalia calce,</span><span class="linebreak"></span>
<span class="line">Ore quis adverso demissum faucibus ensem</span><span class="linebreak"></span>
<span class="line">Expulerit moriens anima, quis corruat ictus,</span><span class="linebreak"></span>
<span class="line">Quis steterit, dum membra cadunt, qui pectore tela</span><span class="linebreak"></span>
<span class="line">Transmittant, aut quos campis adfixerit hasta,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Quis cruor emissis perruperit aera venis</span><span class="linebreak"></span>
<span class="line">Inque hostis cadat arma sui, quis pectora fratris</span><span class="linebreak"></span>
<span class="line">Caedat et, ut notum possit spoliare cadaver,</span><span class="linebreak"></span>
<span class="line">Abscisum longe mittat caput, ora parentis</span><span class="linebreak"></span>
<span class="line">Quis laceret nimiaque probet spectantibus ira,</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>Quem iugulat, non esse patrem. Mors nulla querella</span><span class="linebreak"></span>
<span class="line">Digna sua est, nullosque hominum lugere vacamus.</span><span class="linebreak"></span>
<span class="line">Non istas habuit pugnae Pharsalia partes,</span><span class="linebreak"></span>
</p></section><notes></notes></section>