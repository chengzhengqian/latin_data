<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Ingemuisse putem campos, terramque nocentem</span><span class="linebreak"></span>
<span class="line">Inspirasse animas, infectumque aera totum</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>Manibus et superam Stygia formidine noctem.</span><span class="linebreak"></span>
<span class="line">Exigit a meritis tristes victoria poenas,</span><span class="linebreak"></span>
<span class="line">Sibilaque et flammas infert sopor. Umbra perempti</span><span class="linebreak"></span>
<span class="line">Civis adest; sua quemque premit terroris imago:</span><span class="linebreak"></span>
<span class="line">Ille senum voltus, iuvenum videt ille figuras,</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Hunc agitant totis fraterna cadavera somnis,</span><span class="linebreak"></span>
<span class="line">Pectore in hoc pater est, omnes in Caesare manes.</span><span class="linebreak"></span>
<span class="line">Haud alios nondum Scythica purgatus in ara</span><span class="linebreak"></span>
<span class="line">Eumenidum vidit voltus Pelopeus Orestes,</span><span class="linebreak"></span>
<span class="line">Nec magis attonitos animi sensere tumultus,</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>Cum fureret, Pentheus, aut, cum desisset, Agave.</span><span class="linebreak"></span>
<span class="line">Hunc omnes gladii, quos aut Pharsalia vidit</span><span class="linebreak"></span>
<span class="line">Aut ultrix visura dies stringente senatu,</span><span class="linebreak"></span>
<span class="line">Illa nocte premunt, hunc infera monstra flagellant.</span><span class="linebreak"></span>
<span class="line">Et quantum poenae misero mens conscia donat,</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>Quod Styga, quod manes ingestaque Tartara somnis</span><span class="linebreak"></span>
<span class="line">Pompeio vivente videt! Tamen omnia passo,</span><span class="linebreak"></span>
<span class="line">Postquam clara dies Pharsalica damna retexit,</span><span class="linebreak"></span>
<span class="line">Nulla loci facies revocat feralibus arvis</span><span class="linebreak"></span>
<span class="line">Haerentes oculos. Cernit propulsa cruore</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>Flumina et excelsos cumulis aequantia colles</span><span class="linebreak"></span>
<span class="line">Corpora, sidentes in tabem spectat acervos</span><span class="linebreak"></span>
<span class="line">Et Magni numerat populos, epulisque paratur</span><span class="linebreak"></span>
<span class="line">Ille locus, voltus ex quo faciesque iacentum</span><span class="linebreak"></span>
</p></section><notes></notes></section>