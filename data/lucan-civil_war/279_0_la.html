<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Huc Libycae mortes, et fecimus aspida mercem.</span><span class="linebreak"></span>
<span class="line">At non stare suum miseris passura cruorem</span><span class="linebreak"></span>
<span class="line">Squamiferos ingens haemorrhois explicat orbes,</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>Natus et ambiguae coleret qui Syrtidos arva</span><span class="linebreak"></span>
<span class="line">Chersydros, tractique via fumante chelydri,</span><span class="linebreak"></span>
<span class="line">Et semper recto lapsurus limite cenchris:</span><span class="linebreak"></span>
<span class="line">Pluribus ille notis variatam tinguitur alvum</span><span class="linebreak"></span>
<span class="line">Quam parvis pictus maculis Thebanus ophites.</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>Concolor exustis atque indiscretus harenis</span><span class="linebreak"></span>
<span class="line">Hammodytes, spinaque vagi torquente cerastae,</span><span class="linebreak"></span>
<span class="line">Et scytale sparsis etiamnunc sola pruinis</span><span class="linebreak"></span>
<span class="line">Exuvias positura suas, et torrida dipsas,</span><span class="linebreak"></span>
<span class="line">Et gravis in geminum vergens caput amphisbaena,</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>Et natrix violator aquae, iaculique volucre,</span><span class="linebreak"></span>
<span class="line">Et contentus iter cauda sulcare parias,</span><span class="linebreak"></span>
<span class="line">Oraque distendens avidus spumantia prester,</span><span class="linebreak"></span>
<span class="line">Ossaque dissolvens cum corpore tabificus seps;</span><span class="linebreak"></span>
<span class="line">Sibilaque effundens cunctas terrentia pestes,</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Ante venena nocens, late sibi summovet omne</span><span class="linebreak"></span>
<span class="line">Volgus et in vacua regnat basiliscus harena.</span><span class="linebreak"></span>
<span class="line">Vos quoque, qui cunctis innoxia numina terris</span><span class="linebreak"></span>
<span class="line">Serpitis, aurato nitidi fulgore dracones,</span><span class="linebreak"></span>
<span class="line">Letiferos ardens facit Africa: ducitis altum</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>Aera cum pinnis, armentaque tota secuti</span><span class="linebreak"></span>
<span class="line">Rumpitis ingentes amplexi verbere tauros;</span><span class="linebreak"></span>
<span class="line">Nec tutus spatio est elephans: datis omnia leto,</span><span class="linebreak"></span>
<span class="line">Nec vobis opus est ad noxia fata veneno.</span><span class="linebreak"></span></p>
<p class="lineGroup"><span class="line indent1">Has inter pestes duro Cato milite siccum</span><span class="linebreak"></span>
</p></section><notes></notes></section>