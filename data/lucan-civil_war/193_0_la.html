<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Ponticus ibat eques. Sicci sed plurima campi</span><span class="linebreak"></span>
<span class="line">Tetrarchae regesque tenent magnique tyranni</span><span class="linebreak"></span>
<span class="line">Atque omnis Latio quae servit purpura ferro.</span><span class="linebreak"></span>
<span class="line">Illuc et Libye Numidas et Creta Cydonas</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>Misit, Ityraeis cursus fuit inde sagittis,</span><span class="linebreak"></span>
<span class="line">Inde, truces Galli, solitum prodistis in hostem,</span><span class="linebreak"></span>
<span class="line">Illic pugnaces commovit Hiberia caetras.</span><span class="linebreak"></span>
<span class="line">Eripe victori gentes et sanguine mundi</span><span class="linebreak"></span>
<span class="line">Fuso, Magne, semel totos consume triumphos.</span><span class="linebreak"></span>
<span class="line indent1"><span class="br"></span><span class="lineNumber">235</span><span class="br"></span>Illo forte die Caesar statione relicta</span><span class="linebreak"></span>
<span class="line">Ad segetum raptus moturus signa repente</span><span class="linebreak"></span>
<span class="line">Conspicit in planos hostem descendere campos,</span><span class="linebreak"></span>
<span class="line">Oblatumque videt votis sibi mille petitum</span><span class="linebreak"></span>
<span class="line">Tempus, in extremos quo mitteret omnia casus.</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Aeger quippe morae flagransque cupidine regni</span><span class="linebreak"></span>
<span class="line">Coeperat exiguo tractu civilia bella</span><span class="linebreak"></span>
<span class="line">Ut lentum damnare nefas. Discrimina postquam</span><span class="linebreak"></span>
<span class="line">Adventare ducum supremaque proelia vidit,</span><span class="linebreak"></span>
<span class="line">Casuram et fatis sensit nutare ruinam,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Illa quoque in ferrum rabies promptissima paulum</span><span class="linebreak"></span>
<span class="line">Languit, et casus audax spondere secundos</span><span class="linebreak"></span>
<span class="line">Mens stetit in dubio, quam nec sua fata timere</span><span class="linebreak"></span>
<span class="line">Nec Magni sperare sinunt. Formidine mersa</span><span class="linebreak"></span>
<span class="line">Prosilit hortando melior fiducia volgo.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>â€œO domitor mundi, rerum fortuna mearum,</span><span class="linebreak"></span>
<span class="line">Miles, adest totiens optatae copia pugnae.</span><span class="linebreak"></span>
</p></section><notes></notes></section>