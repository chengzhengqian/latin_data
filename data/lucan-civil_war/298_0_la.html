<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Passus in extremis Libyae coalescere regnis</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>Tempora Niliaco turpis dependit amori,</span><span class="linebreak"></span>
<span class="line">Dum donare Pharon, dum non sibi vincere mavolt.</span><span class="linebreak"></span>
<span class="line">Quem formae confisa suae Cleopatra sine ullis</span><span class="linebreak"></span>
<span class="line">Tristis adit lacrimis, simulatum compta dolorem</span><span class="linebreak"></span>
<span class="line">Qua decuit, veluti laceros dispersa capillos,</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Et sic orsa loqui: “Si qua est, o maxime Caesar,</span><span class="linebreak"></span>
<span class="line">Nobilitas, Pharii proles clarissima Lagi,</span><span class="linebreak"></span>
<span class="line">Exul, in aeternum sceptris depulsa paternis,</span><span class="linebreak"></span>
<span class="line">Ni tua restituit veteri me dextera fato,</span><span class="linebreak"></span>
<span class="line">Conplector regina pedes. Tu gentibus aequum</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Sidus ades nostris. Non urbes prima tenebo</span><span class="linebreak"></span>
<span class="line">Femina Niliacas: nullo discrimine sexus</span><span class="linebreak"></span>
<span class="line">Reginam scit ferre Pharos. Lege summa perempti</span><span class="linebreak"></span>
<span class="line">Verba patris, qui iura mihi communia regni</span><span class="linebreak"></span>
<span class="line">Et thalamos cum fratre dedit. Puer ipse sororem,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>Sit modo liber, amat; sed habet sub iure Pothini</span><span class="linebreak"></span>
<span class="line">Adfectus ensesque suos. Nil ipsa paterni</span><span class="linebreak"></span>
<span class="line">Iuris inire peto: culpa tantoque pudore</span><span class="linebreak"></span>
<span class="line">Solve domum, remove funesta satellitis arma</span><span class="linebreak"></span>
<span class="line">Et regem regnare iube. Quantosne tumores</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Mente gerit famulus! Magni cervice revolsa</span><span class="linebreak"></span>
<span class="line">Iam tibi—sed procul hoc avertant fata—minatur.</span><span class="linebreak"></span>
<span class="line">Sat fuit indignum, Caesar, mundoque tibique</span><span class="linebreak"></span>
<span class="line">Pompeium facinus meritumque fuisse Pothini.”</span><span class="linebreak"></span></p>
<p class="lineGroup"><span class="line indent1">Nequiquam duras temptasset Caesaris aures:</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Voltus adest precibus faciesque incesta perorat.</span><span class="linebreak"></span>
</p></section><notes></notes></section>