<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">576</span><span class="br"></span>Qui cum signa tuli toto fulgentia ponto,</span><span class="linebreak"></span>
<span class="line">Ante bis exactum quam Cynthia conderet orbem,</span><span class="linebreak"></span>
<span class="line">Omne fretum metuens pelagi pirata reliquit</span><span class="linebreak"></span>
<span class="line">Angustaque domum terrarum in sede poposcit.</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Idem per Scythici profugum divortia ponti</span><span class="linebreak"></span>
<span class="line">Indomitum regem Romanaque fata morantem</span><span class="linebreak"></span>
<span class="line">Ad mortem Sulla felicior ire coegi.</span><span class="linebreak"></span>
<span class="line">Pars mundi mihi nulla vacat; sed tota tenetur</span><span class="linebreak"></span>
<span class="line">Terra meis, quocumque iacet sub sole, tropaeis:</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Hinc me victorem gelidas ad Phasidos undas</span><span class="linebreak"></span>
<span class="line">Arctos habet; calida medius mihi cognitus axis</span><span class="linebreak"></span>
<span class="line">Aegypto atque umbras nusquam flectente Syene;</span><span class="linebreak"></span>
<span class="line">Occasus mea iura timent Tethynque fugacem</span><span class="linebreak"></span>
<span class="line">Qui ferit Hesperius post omnia flumina Baetis.</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Me domitus cognovit Arabs, me Marte feroces</span><span class="linebreak"></span>
<span class="line">Heniochi notique erepto vellere Colchi.</span><span class="linebreak"></span>
<span class="line">Cappadoces mea signa timent et dedita sacris</span><span class="linebreak"></span>
<span class="line">Incerti Iudaea dei mollisque Sophene.</span><span class="linebreak"></span>
<span class="line">Armenios Cilicasque feros Taurumque subegi.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Quod socero bellum praeter civile reliqui?‚Äù</span><span class="linebreak"></span></p>
<p class="lineGroup"><span class="line indent1">Verba ducis nullo partes clamore secuntur</span><span class="linebreak"></span>
<span class="line">Nec matura petunt promissae classica pugnae.</span><span class="linebreak"></span>
<span class="line">Sensit et ipse metum Magnus, placuitque referri</span><span class="linebreak"></span>
<span class="line">Signa nec in tantae discrimina mittere pugnae</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Iam victum fama non visi Caesaris agmen.</span><span class="linebreak"></span>
<span class="line">Pulsus ut armentis primo certamine taurus</span><span class="linebreak"></span>
<span class="line">Silvarum secreta petit vacuosque per agros</span><span class="linebreak"></span>
</p></section><notes></notes></section>