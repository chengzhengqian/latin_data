<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Non aliter placitura viro, sic maesta profatur:</span><span class="linebreak"></span>
<span class="line">“Dum sanguis inerat, dum vis materna, peregi</span><span class="linebreak"></span>
<span class="line">Iussa, Cato, et geminos excepi feta maritos;</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>Visceribus lassis partuque exhausta revertor</span><span class="linebreak"></span>
<span class="line">Iam nulli tradenda viro. Da foedera prisci</span><span class="linebreak"></span>
<span class="line">Inlibata tori, da tantum nomen inane</span><span class="linebreak"></span>
<span class="line">Conubii; liceat tumulo scripsisse:’ Catonis</span><span class="linebreak"></span>
<span class="line">Marcia’; nec dubium longo quaeratur in aevo,</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>Mutarim primas expulsa, an tradita, taedas,</span><span class="linebreak"></span>
<span class="line">Non me laetorum sociam rebusque secundis</span><span class="linebreak"></span>
<span class="line">Accipis: in curas venio partemque laborum.</span><span class="linebreak"></span>
<span class="line">Da mihi castra sequi. Cur tuta in pace relinquar,</span><span class="linebreak"></span>
<span class="line">Et sit civili propior Cornelia bello?”</span><span class="linebreak"></span></p>
<p class="lineGroup"><span class="line indent1">Hae flexere virum voces, et tempora quamquam</span><span class="linebreak"></span>
<span class="line"><span class="br"></span><span class="lineNumber">351</span><span class="br"></span>Sint alicna toris, iam fato in bella vocante,</span><span class="linebreak"></span>
<span class="line">Foedera sola tamen vanaque carentia pompa</span><span class="linebreak"></span>
<span class="line">Iura placent sacrisque deos admittere testes.</span><span class="linebreak"></span>
<span class="line">Festa coronato non pendent limine serta,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>Infulaque in geminos discurrit candida postes,</span><span class="linebreak"></span>
<span class="line">Legitimaeque faces, gradibusque adclinis eburnis</span><span class="linebreak"></span>
<span class="line">Stat torus et picto vestes discriminat auro,</span><span class="linebreak"></span>
<span class="line">Turritaque premens frontem matrona corona</span><span class="linebreak"></span>
<span class="line">Translata vitat contingere limina planta;</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>Non timidum nuptae leviter tectura pudorem</span><span class="linebreak"></span>
<span class="line">Lutea demissos velarunt flammea voltus,</span><span class="linebreak"></span>
<span class="line">Balteus aut fluxos gemmis astrinxit amictus,</span><span class="linebreak"></span>
<span class="line">Colla monile decens, umerisque haerentia primis</span><span class="linebreak"></span>
</p></section><notes></notes></section>