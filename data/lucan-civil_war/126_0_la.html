<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Tanta patet rerum series, atque omne futurum</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>Nititur in lucem, vocemque petentia fata</span><span class="linebreak"></span>
<span class="line">Luctantur; non prima dies, non ultima mundi,</span><span class="linebreak"></span>
<span class="line">Non modus Oceani, numerus non derat harenae.</span><span class="linebreak"></span>
<span class="line">Qualis in Euboico vates Cumana recessu,</span><span class="linebreak"></span>
<span class="line">Indignata suum multis servire furorem</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Gentibus, ex tanta fatorum strage superba</span><span class="linebreak"></span>
<span class="line">Excerpsit Romana manu, sic plena laborat</span><span class="linebreak"></span>
<span class="line">Phemonoe Phoebo, dum te, consultor operti</span><span class="linebreak"></span>
<span class="line">Castalia tellure dei, vix invenit, Appi,</span><span class="linebreak"></span>
<span class="line">Inter fata diu quaerens tam magna latentem.</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Spumea tunc primum rabies vaesana per ora</span><span class="linebreak"></span>
<span class="line">Effluit et gemitus et anhelo clara meatu</span><span class="linebreak"></span>
<span class="line">Murmura, tum maestus vastis ululatus in antris</span><span class="linebreak"></span>
<span class="line">Extremaeque sonant domita iam virgine voces:</span><span class="linebreak"></span>
<span class="line">“Effugis ingentes, tanti discriminis expers,</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Bellorum, Romane, minas, solusque quietem</span><span class="linebreak"></span>
<span class="line">Euboici vasta lateris convalle tenebis.”</span><span class="linebreak"></span>
<span class="line">Cetera suppressit faucesque obstruxit Apollo.</span><span class="linebreak"></span></p>
<p class="lineGroup"><span class="line indent1">Custodes tripodes fatorum arcanaque mundi</span><span class="linebreak"></span>
<span class="line">Tuque potens veri Paean nullumque futuri</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>A superis celate diem, suprema ruentis</span><span class="linebreak"></span>
<span class="line">Imperii caesosque duces et funera regum</span><span class="linebreak"></span>
<span class="line">Et tot in Hesperio conlapsas sanguine gentes</span><span class="linebreak"></span>
<span class="line">Cur aperire times? an nondum numina tantum</span><span class="linebreak"></span>
<span class="line">Decrevere nefas et adhuc dubitantibus astris</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Pompei damnare caput tot fata tenentur?</span><span class="linebreak"></span>
</p></section><notes></notes></section>