<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Quod sum victus, ama. Nunc sum tibi gloria maior,</span><span class="linebreak"></span>
<span class="line">A me quod fasces et quod pia turba senatus</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>Tantaque discessit regum manus: incipe Magnum</span><span class="linebreak"></span>
<span class="line">Sola sequi. Deformis adhuc vivente marito</span><span class="linebreak"></span>
<span class="line">Summus et augeri vetitus dolor: ultima debet</span><span class="linebreak"></span>
<span class="line">Esse fides lugere virum. Tu nulla tulisti</span><span class="linebreak"></span>
<span class="line">Bello damna meo: vivit post proelia Magnus</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Sed fortuna perit. Quod defles, illud amasti.”</span><span class="linebreak"></span></p>
<p class="lineGroup"><span class="line indent1">Vocibus his correpta viri vix aegra levavit</span><span class="linebreak"></span>
<span class="line">Membra solo tales gemitu rumpente querellas:</span><span class="linebreak"></span>
<span class="line">“O utinam in thalamos invisi Caesaris issem</span><span class="linebreak"></span>
<span class="line">Infelix coniunx et nulli laeta marito!</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Bis nocui mundo: me pronuba ducit Erinys</span><span class="linebreak"></span>
<span class="line">Crassorumque umbrae, devotaque manibus illis</span><span class="linebreak"></span>
<span class="line">Assyrios in castra tuli civilia casus,</span><span class="linebreak"></span>
<span class="line">Praecipitesque dedi populos cunctosque fugavi</span><span class="linebreak"></span>
<span class="line">A causa meliore deos. O maxime coniunx,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>O thalamis indigne meis, hoc iuris habebat</span><span class="linebreak"></span>
<span class="line">In tantum fortuna caput? cur inpia nupsi,</span><span class="linebreak"></span>
<span class="line">Si miserum factura fui? nunc accipe poenas,</span><span class="linebreak"></span>
<span class="line">Sed quas sponte luam: quo sit tibi mollius aequor,</span><span class="linebreak"></span>
<span class="line">Certa fides regum totusque paratior orbis,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Sparge mari comitem. Mallem felicibus armis</span><span class="linebreak"></span>
<span class="line">Dependisse caput: nunc clades denique lustra,</span><span class="linebreak"></span>
<span class="line">Magne, tuas. Ubicumque iaces civilibus armis</span><span class="linebreak"></span>
<span class="line">Nostros ulta toros, ades huc atque exige poenas,</span><span class="linebreak"></span>
</p></section><notes></notes></section>