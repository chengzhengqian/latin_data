<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Caesaris in voltu: testem hunc fortuna negavit:</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>Pompeio laudante cadam. Confringite tela</span><span class="linebreak"></span>
<span class="line">Pectoris inpulsu iugulisque retundite ferrum.</span><span class="linebreak"></span>
<span class="line">Iam longinqua petit pulvis sonitusque ruinae,</span><span class="linebreak"></span>
<span class="line">Securasque fragor concussit Caesaris aures.</span><span class="linebreak"></span>
<span class="line">Vincimus, o socii: veniet, qui vindicet arces,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Dum morimur.‚Äù Movit tantum vox illa furorem,</span><span class="linebreak"></span>
<span class="line">Quantum non primo succendunt classica cantu,</span><span class="linebreak"></span>
<span class="line">Mirantesque virum atque avidi spectare secuntur</span><span class="linebreak"></span>
<span class="line">Scituri iuvenes, numero deprensa locoque</span><span class="linebreak"></span>
<span class="line">An plus quam mortem virtus daret. Ille ruenti</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>Aggere consistit, primumque cadavera plenis</span><span class="linebreak"></span>
<span class="line">Turribus evolvit subeuntesque obruit hostes</span><span class="linebreak"></span>
<span class="line">Corporibus; totaeque viro dant tela ruinae,</span><span class="linebreak"></span>
<span class="line">Roboraque et moles hosti seque ipse minatur.</span><span class="linebreak"></span>
<span class="line">Nunc sude, nunc duro contraria pectora conto</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Detrudit muris, et valli summa tenentes</span><span class="linebreak"></span>
<span class="line">Amputat ense manus; caput obterit ossaque saxo</span><span class="linebreak"></span>
<span class="line">Ac male defensum fragili conpage cerebrum</span><span class="linebreak"></span>
<span class="line">Dissipat; alterius flamma crinesque genasque</span><span class="linebreak"></span>
<span class="line">Succendit; strident oculis ardentibus ignes.</span><span class="linebreak"></span>
<span class="line indent1"><span class="br"></span><span class="lineNumber">180</span><span class="br"></span>Ut primum cumulo crescente cadavera murum</span><span class="linebreak"></span>
<span class="line">Admovere solo, non segnior extulit illum</span><span class="linebreak"></span>
<span class="line">Saltus et in medias iecit super arma catervas,</span><span class="linebreak"></span>
<span class="line">Quam per summa rapit celerem venabula pardum.</span><span class="linebreak"></span>
<span class="line">Tunc densos inter cuneos conpressus et omni</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Vallatus bello vincit, quem respicit, hostem.</span><span class="linebreak"></span>
</p></section><notes></notes></section>