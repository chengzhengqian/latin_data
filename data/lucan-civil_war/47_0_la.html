<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Post Rubiconis aquas. Equitum properate catervae,</span><span class="linebreak"></span>
<span class="line">Ite simul pedites, ruiturum ascendite pontem.”</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>Haec ubi dicta, levis totas accepit habenas</span><span class="linebreak"></span>
<span class="line">In campum sonipes, crebroque simillima nimbo</span><span class="linebreak"></span>
<span class="line">Trans ripam validi torserunt tela lacerti.</span><span class="linebreak"></span>
<span class="line">Ingreditur pulsa fluvium statione vacantem</span><span class="linebreak"></span>
<span class="line">Caesar, et ad tutas hostis conpellitur arces.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Et iam moturas ingentia pondera turres</span><span class="linebreak"></span>
<span class="line">Erigit, et mediis subrepit vinea muris:</span><span class="linebreak"></span>
<span class="line">Ecce, nefas belli! reseratis agmina portis</span><span class="linebreak"></span>
<span class="line">Captivum traxere ducem, civisque superbi</span><span class="linebreak"></span>
<span class="line">Constitit ante pedes. Voltu tamen alta minaci</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>Nobilitas recta ferrum cervice poposcit.</span><span class="linebreak"></span>
<span class="line">Scit Caesar poenamque peti veniamque timeri.</span><span class="linebreak"></span>
<span class="line">“Vive, licet nolis, et nostro munere” dixit</span><span class="linebreak"></span>
<span class="line">“Cerne diem. Victis iam spes bona partibus esto</span><span class="linebreak"></span>
<span class="line">Exemplumque mei. Vel, si libet, arma retempta,</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>Et nihil hac venia, si viceris, ipse paciscor.”</span><span class="linebreak"></span>
<span class="line">Fatur et astrictis laxari vincula palmis</span><span class="linebreak"></span>
<span class="line">Imperat. Heu quanto melius vel caede peracta</span><span class="linebreak"></span>
<span class="line">Parcere Romano potuit fortuna pudori!</span><span class="linebreak"></span>
<span class="line">Poenarum extremum civi, quod castra secutus</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>Sit patriae Magnumque ducem totumque senatum,</span><span class="linebreak"></span>
<span class="line">Ignosci. Premit ille graves interritus iras</span><span class="linebreak"></span>
<span class="line">Et secum: “Romamne petes pacisque recessus</span><span class="linebreak"></span>
<span class="line">Degener? in medios belli non ire furores</span><span class="linebreak"></span>
</p></section><notes></notes></section>