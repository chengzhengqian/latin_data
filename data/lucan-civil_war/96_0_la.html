<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Concussit mentes scelerumque reduxit amorem.</span><span class="linebreak"></span>
<span class="line">Sic, ubi desuetae silvis in carcere cluso</span><span class="linebreak"></span>
<span class="line">Mansuevere ferae et voltus posuere minaces</span><span class="linebreak"></span>
<span class="line">Atque hominem didicere pati, si torrida parvus</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Venit in ora cruor, redeunt rabiesque furorque,</span><span class="linebreak"></span>
<span class="line">Admonitaeque tument gustato sanguine fauces;</span><span class="linebreak"></span>
<span class="line">Fervet et a trepido vix abstinet ira magistro.</span><span class="linebreak"></span>
<span class="line">Itur in omne nefas, et, quae Fortuna deorum</span><span class="linebreak"></span>
<span class="line">Invidia caeca bellorum in nocte tulisset,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Fecit monstra fides. Inter mensasque torosque,</span><span class="linebreak"></span>
<span class="line">Quae modo conplexu foverunt, pectora caedunt;</span><span class="linebreak"></span>
<span class="line">Et quamvis primo ferrum strinxere gementes,</span><span class="linebreak"></span>
<span class="line">Ut dextrae iusti gladius dissuasor adhaesit,</span><span class="linebreak"></span>
<span class="line">Dum feriunt, odere suos animosque labantes</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Confirmant ictu. Fervent iam castra tumultu,</span><span class="linebreak"></span>
<span class="line">Ac velut occultum pereat scelus, omnia monstra</span><span class="linebreak"></span>
<span class="line">In facie posuere ducum; iuvat esse nocentes.</span><span class="linebreak"></span></p>
<p class="lineGroup"><span class="line indent1">Tu, Caesar, quamvis spoliatus milite multo,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Agnoscis superos; neque enim tibi maior in arvis</span><span class="linebreak"></span>
<span class="line">Emathiis fortuna fuit nec Phocidos undis</span><span class="linebreak"></span>
<span class="line">Massiliae, Phario nec tantum est aequore gestum,</span><span class="linebreak"></span>
<span class="line">Hoc siquidem solo civilis crimine belli</span><span class="linebreak"></span>
<span class="line">Dux causae melioris eris. Polluta nefanda</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Agmina caede duces iunctis committere castris</span><span class="linebreak"></span>
<span class="line">Non audent, altaeque ad moenia rursus Ilerdae</span><span class="linebreak"></span>
<span class="line">Intendere fugam. Campos eques obvius omnes</span><span class="linebreak"></span>
<span class="line">Abstulit et siccis inclusit collibus hostem.</span><span class="linebreak"></span>
</p></section><notes></notes></section>