<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Res premit adversas fatisque prioribus urguet.</span><span class="linebreak"></span>
<span class="line">Nunc festinatos nimium sibi sentit honores</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Actaque lauriferae damnat Sullana iuventae,</span><span class="linebreak"></span>
<span class="line">Nunc et Corycias classes et Pontica signa</span><span class="linebreak"></span>
<span class="line">Deiectum meminisse piget. Sic longius aevum</span><span class="linebreak"></span>
<span class="line">Destruit ingentes animos et vita superstes</span><span class="linebreak"></span>
<span class="line">Imperio. Nisi summa dies cum fine bonorum</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Adfuit et celeri praevertit tristia leto,</span><span class="linebreak"></span>
<span class="line">Dedecori est fortuna prior. Quisquamne secundis</span><span class="linebreak"></span>
<span class="line">Tradere se fatis audet nisi morte parata?</span><span class="linebreak"></span></p>
<p class="lineGroup"><span class="line indent1">Litora contigerat, per quae Peneius amnis</span><span class="linebreak"></span>
<span class="line">Emathia iam clade rubens exibat in aequor.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Inde ratis trepidum ventis ac fluctibus inpar,</span><span class="linebreak"></span>
<span class="line">Flumineis vix tuta vadis, evexit in altum.</span><span class="linebreak"></span>
<span class="line">Cuius adhuc remis quatitur Corcyra sinusque</span><span class="linebreak"></span>
<span class="line">Leucadii, Cilicum dominus terraeque Liburnae</span><span class="linebreak"></span>
<span class="line">Exiguam vector pavidus correpsit in alnum.</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Conscia curarum secretae in litora Lesbi</span><span class="linebreak"></span>
<span class="line">Flectere vela iubet, qua tunc tellure latebas</span><span class="linebreak"></span>
<span class="line">Maestior, in mediis quam si, Cornelia, campis</span><span class="linebreak"></span>
<span class="line">Emathiae stares. Tristes praesagia curas</span><span class="linebreak"></span>
<span class="line">Exagitant, trepida quatitur formidine somnus,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Thessaliam nox omnis habet; tenebrisque remotis</span><span class="linebreak"></span>
<span class="line">Rupis in abruptae scopulos extremaque curris</span><span class="linebreak"></span>
<span class="line">Litora; prospiciens fluctus nutantia longe</span><span class="linebreak"></span>
<span class="line">Semper prima vides venientis vela carinae,</span><span class="linebreak"></span>
<span class="line">Quaerere nec quidquam de fato coniugis audes.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>En ratis, ad vestros quae tendit carbasa portus!</span><span class="linebreak"></span>
</p></section><notes></notes></section>