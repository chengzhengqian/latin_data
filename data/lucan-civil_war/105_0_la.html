<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Par animi laus est et, quos speraveris, annos</span><span class="linebreak"></span>
<span class="line">Perdere et extremae momentum abrumpere lucis,</span><span class="linebreak"></span>
<span class="line">Accersas dum fata manu; non cogitur ullus</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>Velle mori. Fuga nulla patet, stant undique nostris</span><span class="linebreak"></span>
<span class="line">Intenti cives iugulis: decernite letum,</span><span class="linebreak"></span>
<span class="line">Et metus omnis abest. Cupias, quodcumque necesse est.</span><span class="linebreak"></span>
<span class="line">Non tamen in caeca bellorum nube cadendum est,</span><span class="linebreak"></span>
<span class="line">Aut cum permixtas acies sua tela tenebris</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Involvent. Conferta iacent cum corpora campo,</span><span class="linebreak"></span>
<span class="line">In medium mors omnis abit, perit obruta virtus:</span><span class="linebreak"></span>
<span class="line">Nos in conspicua sociis hostique carina</span><span class="linebreak"></span>
<span class="line">Constituere dei. Praebebunt aequora testes,</span><span class="linebreak"></span>
<span class="line">Praebebunt terrae, summis dabit insula saxis,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Spectabunt geminae diverso litore partes.</span><span class="linebreak"></span>
<span class="line">Nescio quod nostris magnum et memorabile fatis</span><span class="linebreak"></span>
<span class="line">Exemplum, Fortuna, paras. Quaecumque per aevum</span><span class="linebreak"></span>
<span class="line">Exhibuit monimenta fides servataque ferro</span><span class="linebreak"></span>
<span class="line">Militiae pietas, transisset nostra iuventus.</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>Namque suis pro te gladiis incumbere, Caesar,</span><span class="linebreak"></span>
<span class="line">Esse parum scimus; sed non maiora supersunt</span><span class="linebreak"></span>
<span class="line">Obsessis, tanti quae pignora demus amoris.</span><span class="linebreak"></span>
<span class="line">Abscidit nostrae multum fors invida laudi,</span><span class="linebreak"></span>
<span class="line">Quod non cum senibus capti natisque tenemur,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Indomitos sciat esse viros timeatque furentes</span><span class="linebreak"></span>
<span class="line">Et morti faciles animos et gaudeat hostis</span><span class="linebreak"></span>
<span class="line">Non plures haesisse rates. Temptare parabunt</span><span class="linebreak"></span>
<span class="line">Foederibus turpique volent corrumpere vita.</span><span class="linebreak"></span>
<span class="line">O utinam, quo plus habeat mors unica famae,</span><span class="linebreak"></span>
</p></section><notes></notes></section>