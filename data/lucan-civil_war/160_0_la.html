<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">In caput atque oculi laevom descendit in orbem.</span><span class="linebreak"></span>
<span class="line">Ille moras ferri nervorum et vincula rumpit</span><span class="linebreak"></span>
<span class="line">Adfixam vellens oculo pendente sagittam</span><span class="linebreak"></span>
<span class="line">Intrepidus, telumque suo cum lumine calcat.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Pannonis haud aliter post ictum saevior ursa,</span><span class="linebreak"></span>
<span class="line">Cum iaculum parva Libys ammentavit habena,</span><span class="linebreak"></span>
<span class="line">Se rotat in volnus telumque irata receptum</span><span class="linebreak"></span>
<span class="line">Inpetit et secum fugientem circumit hastam.</span><span class="linebreak"></span>
<span class="line">Perdiderat voltum rabies, stetit imbre cruento</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>Informis facies. Laetus fragor aethera pulsat</span><span class="linebreak"></span>
<span class="line">Victorum; maiora viris e sanguine parvo</span><span class="linebreak"></span>
<span class="line">Gaudia non faceret conspectum in Caesare volnus.</span><span class="linebreak"></span>
<span class="line">Ille tegens alta suppressum mente furorem</span><span class="linebreak"></span>
<span class="line">Mitis et a voltu penitus virtute remota,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>“Parcite,” ait “cives; procul hinc avertite ferrum.</span><span class="linebreak"></span>
<span class="line">Conlatura meae nil sunt iam volnera morti:</span><span class="linebreak"></span>
<span class="line">Non eget ingestis sed volsis pectore telis.</span><span class="linebreak"></span>
<span class="line">Tollite et in Magni viventem ponite castris;</span><span class="linebreak"></span>
<span class="line">Hoc vestro praestate duci; sit Scaeva relicti</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Caesaris exemplum potius quam mortis honestae.”</span><span class="linebreak"></span>
<span class="line">Credidit infelix simulatis vocibus Aulus</span><span class="linebreak"></span>
<span class="line">Nec vidit recto gladium mucrone tenentem,</span><span class="linebreak"></span>
<span class="line">Membraque captivi pariter laturus et arma</span><span class="linebreak"></span>
<span class="line">Fulmineum mediis excepit faucibus ensem.</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Incaluit virtus, atque una caede refectus</span><span class="linebreak"></span>
<span class="line">“Solvat” ait “poenas, Scaevam quicumque subactum</span><span class="linebreak"></span>
</p></section><notes></notes></section>