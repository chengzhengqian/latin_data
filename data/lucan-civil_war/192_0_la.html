<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Perspexitque polos, seu numen in aethere maestum</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>Solis in obscuro pugnam pallore notavi.</span><span class="linebreak"></span>
<span class="line">Dissimilem certe cunctis quos explicat egit</span><span class="linebreak"></span>
<span class="line">Thessalicum natura diem: si cuncta perito</span><span class="linebreak"></span>
<span class="line">Augure mens hominum caeli nova signa notasset,</span><span class="linebreak"></span>
<span class="line">Spectari toto potuit Pharsalia mundo.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>O summos hominum, quorum fortuna per orbem</span><span class="linebreak"></span>
<span class="line">Signa dedit, quorum fatis caelum omne vacavit!</span><span class="linebreak"></span>
<span class="line">Haec et apud seras gentes populosque nepotum,</span><span class="linebreak"></span>
<span class="line">Sive sua tantum venient in saecula fama,</span><span class="linebreak"></span>
<span class="line">Sive aliquid magnis nostri quoque cura laboris</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Nominibus prodesse potest, cum bella legentur,</span><span class="linebreak"></span>
<span class="line">Spesque metusque simul perituraque vota movebunt,</span><span class="linebreak"></span>
<span class="line">Attonitique omnes veluti venientia fata,</span><span class="linebreak"></span>
<span class="line">Non transmissa, legent et adhuc tibi, Magne, favebunt.</span><span class="linebreak"></span></p>
<p class="lineGroup"><span class="line indent1">Miles, ut adverso Phoebi radiatus ab ictu</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Descendens totos perfudit lumine colle,</span><span class="linebreak"></span>
<span class="line">Non temere inmissus campis: stetit ordine certo</span><span class="linebreak"></span>
<span class="line">Infelix acies. Cornus tibi cura sinistri,</span><span class="linebreak"></span>
<span class="line">Lentule, cum prima, quae tum fuit optima bello,</span><span class="linebreak"></span>
<span class="line">Et quarta legione datur. Tibi, numine pugnax</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Adverso Domiti, dextri frons tradita Martis.</span><span class="linebreak"></span>
<span class="line">At medii robur belli fortissima densant</span><span class="linebreak"></span>
<span class="line">Agmina, quae Cilicum terris deducta tenebat</span><span class="linebreak"></span>
<span class="line">Scipio, miles in hoc, Libyco dux primus in orbe.</span><span class="linebreak"></span>
<span class="line">At iuxta fluvios et stagna undantis Enipei</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>Cappadocum montana cohors et largus habenae</span><span class="linebreak"></span>
</p></section><notes></notes></section>