<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Crassorum vindicta perit? Incurrere cuncti</span><span class="linebreak"></span>
<span class="line">Debuerant in Bactra duces et, ne qua vacarent</span><span class="linebreak"></span>
<span class="line">Arma, vel Arctoum Dacis Rhenique catervis</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Imperii nudare latus, dum perfida Susa</span><span class="linebreak"></span>
<span class="line">In tumulos prolapsa ducum Babylonque iaceret.</span><span class="linebreak"></span>
<span class="line">Assyriae paci finem, Fortuna, precamur;</span><span class="linebreak"></span>
<span class="line">Et, si Thessalia bellum civile peractum est,</span><span class="linebreak"></span>
<span class="line">Ad Parthos, qui vicit, eat. Gens unica mundi est,</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>De qua Caesareis possim gaudere triumphis.</span><span class="linebreak"></span>
<span class="line">Non tibi, cum primum gelidum transibis Araxen,</span><span class="linebreak"></span>
<span class="line">Umbra senis maesti Scythicis confixa sagittis</span><span class="linebreak"></span>
<span class="line">Ingeret has voces? ‘Tu, quem post funera nostra</span><span class="linebreak"></span>
<span class="line">Ultorem cinerum nudae speravimus umbrae,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Ad foedus pacemque venis?’ Tum plurima cladis</span><span class="linebreak"></span>
<span class="line">Occurrent monimenta tibi: quae moenia trunci</span><span class="linebreak"></span>
<span class="line">Lustrarunt cervice duces, ubi nomina tanta</span><span class="linebreak"></span>
<span class="line">Obruit Euphrates et nostra cadavera Tigris</span><span class="linebreak"></span>
<span class="line">Detulit in terras ac reddidit. Ire per ista</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>Si potes, in media socerum quoque, Magne, sedentem</span><span class="linebreak"></span>
<span class="line">Thessalia placare potes. Quin respicis orbem</span><span class="linebreak"></span>
<span class="line">Romanum? si regna times proiecta sub Austro</span><span class="linebreak"></span>
<span class="line">Infidumque Iubam, petimus Pharon arvaque Lagi.</span><span class="linebreak"></span>
<span class="line">Syrtibus hinc Libycis tuta est Aegyptos; at inde</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Gurgite septeno rapidus mare summovet amnis.</span><span class="linebreak"></span>
<span class="line">Terra suis contenta bonis. non indiga mercis</span><span class="linebreak"></span>
<span class="line">Aut Iovis; in solo tanta est fiducia Nilo.</span><span class="linebreak"></span>
</p></section><notes></notes></section>