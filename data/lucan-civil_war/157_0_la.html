<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Deberet, pavor attonitos confecerat hostes.</span><span class="linebreak"></span>
<span class="line">Quod solum valuit virtus, iacuere perempti</span><span class="linebreak"></span>
<span class="line">Debuerant quo stare loco. Qui volnera ferrent,</span><span class="linebreak"></span>
<span class="line">Iam derant, et nimbus agens tot tela peribat.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Tum piceos volvunt inmissae lampades ignes,</span><span class="linebreak"></span>
<span class="line">Tum quassae nutant turres lapsumque minantur.</span><span class="linebreak"></span>
<span class="line">Roboris inpacti crebros gemit agger ad ictus.</span><span class="linebreak"></span>
<span class="line">Iam Pompeianae celsi super ardua valli</span><span class="linebreak"></span>
<span class="line">Exierant aquilae, iam mundi iura patebant:</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Quem non mille simul turmis nec Caesare toto</span><span class="linebreak"></span>
<span class="line">Auferret Fortuna locum, victoribus unus</span><span class="linebreak"></span>
<span class="line">Eripuit vetuitque capi, seque arma tenente</span><span class="linebreak"></span>
<span class="line">Ac nondum strato Magnum vicisse negavit.</span><span class="linebreak"></span>
<span class="line">Scaeva viro nomen: castrorum in plebe merebat</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Ante feras Rhodani gentes; ibi sanguine multo</span><span class="linebreak"></span>
<span class="line">Promotus Latiam longo gerit ordine vitem,</span><span class="linebreak"></span>
<span class="line">Pronus ad omne nefas et qui nesciret, in armis</span><span class="linebreak"></span>
<span class="line">Quam magnum virtus crimen civilibus esset.</span><span class="linebreak"></span>
<span class="line">Hic ubi quaerentes socios iam Marte relicto</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Tuta fugae cernit, “Quo vos pavor,” inquit “adegit</span><span class="linebreak"></span>
<span class="line">Inpius et cunctis ignotus Caesaris armis?</span><span class="linebreak"></span>
<span class="line">Terga datis morti? cumulo vos desse virorum</span><span class="linebreak"></span>
<span class="line">Non pudet et bustis interque cadavera quaeri?</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>Non ira saltem, iuvenes, pietate remota</span><span class="linebreak"></span>
<span class="line">Stabitis? E cunctis, per quos erumperet hostis,</span><span class="linebreak"></span>
<span class="line">Nos sumus electi. Non parvo sanguine Magni</span><span class="linebreak"></span>
<span class="line">Iste dies ierit. Peterem felicior umbras</span><span class="linebreak"></span>
</p></section><notes></notes></section>