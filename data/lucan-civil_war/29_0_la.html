<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Attonitae tacuere domus, cum corpora nondum</span><span class="linebreak"></span>
<span class="line">Conclamata iacent, nec mater crine soluto</span><span class="linebreak"></span>
<span class="line">Exigit ad saevos famularum bracchia planctus,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Sed cum membra premit fugiente rigentia vita</span><span class="linebreak"></span>
<span class="line">Voltusque exanimes oculosque in morte minaces;</span><span class="linebreak"></span>
<span class="line">Necdum est ille dolor, nec iam metus: incubat amens</span><span class="linebreak"></span>
<span class="line">Miraturque malum. Cultus matrona priores</span><span class="linebreak"></span>
<span class="line">Deposuit, maestaeque tenent delubra catervae.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Hae lacrimis sparsere deos, hae pectora duro</span><span class="linebreak"></span>
<span class="line">Adflixere solo, lacerasque in limine sacro</span><span class="linebreak"></span>
<span class="line">Attonitae fudere comas votisque vocari</span><span class="linebreak"></span>
<span class="line">Adsuetas crebris feriunt ululatibus aures.</span><span class="linebreak"></span>
<span class="line">Nec cunctae summi templo iacuere Tonantis:</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Divisere deos, et nullis defuit aris</span><span class="linebreak"></span>
<span class="line">Invidiam factura parens. Quarum una madentes</span><span class="linebreak"></span>
<span class="line">Scissa genas, planctu liventes atra lacertos:</span><span class="linebreak"></span>
<span class="line">“Nunc” ait “o miserae contundite pectora matres,</span><span class="linebreak"></span>
<span class="line">Nunc laniate comas neve hunc differte dolorem</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Et summis servate malis. Nunc flere potestas,</span><span class="linebreak"></span>
<span class="line">Dum pendet fortuna ducum; cum vicerit alter,</span><span class="linebreak"></span>
<span class="line">Gaudendum est.” His se stimulis dolor ipse lacessit.</span><span class="linebreak"></span>
<span class="line">Nec non bella viri diversaque castra petentes</span><span class="linebreak"></span>
<span class="line">Effundunt iustas in numina saeva querellas.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>“O miserae sortis, quod non in Punica nati</span><span class="linebreak"></span>
<span class="line">Tempora Cannarum fuimus Trebiaeque iuventus!</span><span class="linebreak"></span>
<span class="line">Non pacem petimus, superi: date gentibus iras,</span><span class="linebreak"></span>
</p></section><notes></notes></section>