<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">An veherent hostes: praeceps facit omne timendum</span><span class="linebreak"></span>
<span class="line">Victor, et in nulla non creditur esse carina,</span><span class="linebreak"></span>
<span class="line">Ast illae puppes luctus planctusque ferebant</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Et mala vel duri lacrimas motura Catonis.</span><span class="linebreak"></span></p>
<p class="lineGroup"><span class="line indent1">Nam postquam frustra precibus Cornelia nautas</span><span class="linebreak"></span>
<span class="line">Privignique fugam tenuit, ne forte repulsus</span><span class="linebreak"></span>
<span class="line">Litoribus Phariis remearet in aequora truncus,</span><span class="linebreak"></span>
<span class="line">Ostenditque rogum non iusti flamma sepulchri,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>“Ergo indigna fui,” dixit, “Fortuna, marito</span><span class="linebreak"></span>
<span class="line">Accendisse rogum gelidosque effusa per artus</span><span class="linebreak"></span>
<span class="line">Incubuisse viro, laceros exurere crines</span><span class="linebreak"></span>
<span class="line">Membraque dispersi pelago conponere Magni,</span><span class="linebreak"></span>
<span class="line">Volneribus cunctis largos infundere fletus,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Ossibus et tepida vestes inplere favilla,</span><span class="linebreak"></span>
<span class="line">Quidquid ab exstincto licuisset tollere busto</span><span class="linebreak"></span>
<span class="line">In templis sparsura deum? Sine funeris ullo</span><span class="linebreak"></span>
<span class="line">Ardet honore rogus; manus hoc Aegyptia forsan</span><span class="linebreak"></span>
<span class="line">Obtulit officium grave manibus. O bene nudi</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Crassorum cineres! Pompeio contigit ignis</span><span class="linebreak"></span>
<span class="line">Invidia maiore deum. Similisne malorum</span><span class="linebreak"></span>
<span class="line">Sors mihi semper erit? numquam dare iusta licebit</span><span class="linebreak"></span>
<span class="line">Coniugibus? numquam plenas plangemus ad urnas</span><span class="linebreak"></span>
<span class="line">Quid porro tumulis opus est aut ulla requiris</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Instrumenta, dolor? non toto in pectore portas,</span><span class="linebreak"></span>
<span class="line">Inpia, Pompeium? non imis haeret imago</span><span class="linebreak"></span>
<span class="line">Visceribus? quaerat cineres victura superstes.</span><span class="linebreak"></span>
<span class="line">Nunc tamen hinc longe qui fulget luce maligna</span><span class="linebreak"></span>
<span class="line">Ignis adhuc aliquid Phario de litore surgens</span><span class="linebreak"></span>
</p></section><notes></notes></section>