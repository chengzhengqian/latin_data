<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Incursu, tenet obliquas post signa cohortes</span><span class="linebreak"></span>
<span class="line">Inque latus belli, qua se vagus hostis agebat,</span><span class="linebreak"></span>
<span class="line">Emittit subitum non motis cornibus agmen.</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>Inmemores pugnae nulloque pudore timendi</span><span class="linebreak"></span>
<span class="line">Praecipites fecere palam, civilia bella</span><span class="linebreak"></span>
<span class="line">Non bene barbaricis umquam commissa catervis.</span><span class="linebreak"></span>
<span class="line">Ut primus sonipes transfixus pectora ferro</span><span class="linebreak"></span>
<span class="line">In caput effusi calcavit membra regentis,</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Omnis eques cessit campis, glomerataque nubes</span><span class="linebreak"></span>
<span class="line">In sua conversis praeceps ruit agmina frenis.</span><span class="linebreak"></span>
<span class="line">Perdidit inde modum caedes, ac nulla secuta est</span><span class="linebreak"></span>
<span class="line">Pugna, sed hinc iugulis, hinc ferro bella geruntur;</span><span class="linebreak"></span>
<span class="line">Nec valet haec acies tantum prosternere, quantum</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Inde perire potest. Utinam, Pharsalia, campis</span><span class="linebreak"></span>
<span class="line">Sufficiat cruor iste tuis, quem barbara fundunt</span><span class="linebreak"></span>
<span class="line">Pectora, non alio mutentur sanguine fontes;</span><span class="linebreak"></span>
<span class="line">Hic numerus totos tibi vestiat ossibus agros.</span><span class="linebreak"></span>
<span class="line">Aut si Romano conpleri sanguine mavis,</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>Istis parce, precor; vivant Galataeque Syrique,</span><span class="linebreak"></span>
<span class="line">Cappadoces Gallique extremique orbis Hiberi,</span><span class="linebreak"></span>
<span class="line">Armenii, Cilices; nam post civilia bella</span><span class="linebreak"></span>
<span class="line">Hic populus Romanus erit. Semel ortus in omnes</span><span class="linebreak"></span>
<span class="line">It timor, et fatis datus est pro Caesare cursus.</span><span class="linebreak"></span>
<span class="line indent1"><span class="br"></span><span class="lineNumber">545</span><span class="br"></span>Ventum erat ad robur Magni mediasque catervas.</span><span class="linebreak"></span>
<span class="line">Quod totos errore vago perfuderat agros,</span><span class="linebreak"></span>
<span class="line">Constitit hic bellum fortunaque Caesaris haesit.</span><span class="linebreak"></span>
<span class="line">Non illic regum auxiliis collecta iuventus</span><span class="linebreak"></span>
<span class="line">Bella gerit, ferrumque manus movere rogatae:</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>Ille locus fratres habuit, locus ille parentes.</span><span class="linebreak"></span>
</p></section><notes></notes></section>