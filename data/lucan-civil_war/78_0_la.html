<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2">
<p class="lineGroup"><span class="line indent1">Iam non excussis torquentur tela lacertis,</span><span class="linebreak"></span>
<span class="line">Nec longinqua cadunt iaculato volnera ferro,</span><span class="linebreak"></span>
<span class="line">Miscenturque manus. Navali plurima bello</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>Ensis agit. Stat quisque suae de robore puppis</span><span class="linebreak"></span>
<span class="line">Pronus in adversos ictus, nullique perempti</span><span class="linebreak"></span>
<span class="line">In ratibus cecidere suis. Cruor altus in unda</span><span class="linebreak"></span>
<span class="line">Spumat, et obducti concreto sanguine fluctus.</span><span class="linebreak"></span>
<span class="line">Et quas inmissi traxerunt vincula ferri,</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Has prohibent iungi conferta cadavera puppes.</span><span class="linebreak"></span>
<span class="line">Semianimes alii vastum subiere profundum</span><span class="linebreak"></span>
<span class="line">Hauseruntque suo permixtum sanguine pontum.</span><span class="linebreak"></span>
<span class="line">Hi luctantem animam lenta cum morte trahentes</span><span class="linebreak"></span>
<span class="line">Fractarum subita ratium periere ruina.</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Inrita tela suas peragunt in gurgite caedes,</span><span class="linebreak"></span>
<span class="line">Et quodcumque cadit frustrato pondere ferrum,</span><span class="linebreak"></span>
<span class="line">Exceptum mediis invenit volnus in undis.</span><span class="linebreak"></span></p>
<p class="lineGroup"><span class="line indent1">Phocaicis Romana ratis vallata carinis</span><span class="linebreak"></span>
<span class="line">Robore diducto dextrum laevumque tuetur</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Aequo Marte latus; cuius dum pugnat ab alta</span><span class="linebreak"></span>
<span class="line">Puppe Catus Graiumque audax aplustre retentat,</span><span class="linebreak"></span>
<span class="line">Terga simul pariter missis et pectora telis</span><span class="linebreak"></span>
<span class="line">Transigitur; medio concurrit pectore ferrum,</span><span class="linebreak"></span>
<span class="line">Et stetit incertus, flueret quo volnere, sanguis,</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Donec utrasque simul largus cruor expulit hastas</span><span class="linebreak"></span>
<span class="line">Divisitque animam sparsitque in volnera letum.</span><span class="linebreak"></span>
<span class="line">Derigit huc puppem miseri quoque dextra Telonis,</span><span class="linebreak"></span>
<span class="line">Qua nullam melius pelago turbante carinae</span><span class="linebreak"></span>
<span class="line">Audivere manum, nec lux est notior ulli</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Crastina, seu Phoebum videat seu cornua lunae,</span><span class="linebreak"></span>
<span class="line">Semper venturis conponere carbasa ventis.</span><span class="linebreak"></span>
</p></section><notes></notes></section>