<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Non agitis saevis Erebi per inane flagellis</span><span class="linebreak"></span>
<span class="line">Infelicem animam? iam vos ego nomine vero</span><span class="linebreak"></span>
<span class="line">Eliciam Stygiasque canes in luce superna</span><span class="linebreak"></span>
<span class="line">Destituam; per busta sequar, per funera, custos;</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>Expellam tumulis, abigam vos omnibus urnis.</span><span class="linebreak"></span>
<span class="line">Teque deis, ad quos alio procedere voltu</span><span class="linebreak"></span>
<span class="line">Ficta soles, Hecate pallenti tabida forma,</span><span class="linebreak"></span>
<span class="line">Ostendam faciemque Erebi mutare vetabo.</span><span class="linebreak"></span>
<span class="line">Eloquar, inmenso terrae sub pondere quae te</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>Contineant, Hennaea, dapes, quo foedere maestum</span><span class="linebreak"></span>
<span class="line">Regem noctis ames, quae te contagia passam</span><span class="linebreak"></span>
<span class="line">Noluerit revocare Ceres. Tibi, pessime mundi</span><span class="linebreak"></span>
<span class="line">Arbiter, inmittam ruptis Titana cavernis,</span><span class="linebreak"></span>
<span class="line">Et subito feriere die. Paretis? an ille</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>Conpellandus erit, quo numquam terra vocato</span><span class="linebreak"></span>
<span class="line">Non concussa tremit, qui Gorgona cernit apertam</span><span class="linebreak"></span>
<span class="line">Verberibusque suis trepidam castigat Erinyn,</span><span class="linebreak"></span>
<span class="line">Indespecta tenet vobis qui Tartara, cuius</span><span class="linebreak"></span>
<span class="line">Vos estis superi, Stygias qui peierat undas?‚Äù</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>Protinus astrictus caluit cruor atraque fovit</span><span class="linebreak"></span>
<span class="line">Volnera et in venas extremaque membra cucurrit.</span><span class="linebreak"></span>
<span class="line">Percussae gelido trepidant sub pectore fibrae,</span><span class="linebreak"></span>
<span class="line">Et nova desuetis subrepens vita medullis</span><span class="linebreak"></span>
<span class="line">Miscetur morti. Tunc omnes palpitat artus,</span><span class="linebreak"></span>
</p></section><notes></notes></section>