<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et gener atque socer bello concurrere iussi?</span><span class="linebreak"></span>
<span class="line">Ante iaces quam dira duces Pharsalia confert,</span><span class="linebreak"></span>
<span class="line">Spectandumque tibi bellum civile negatum est.</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>Has urbi miserae vestro de sanguine poenas</span><span class="linebreak"></span>
<span class="line">Ferre datis, luitis iugulo sic arma, potentes.</span><span class="linebreak"></span>
<span class="line">Felix Roma quidem civesque habitura beatos,</span><span class="linebreak"></span>
<span class="line">Si libertatis superis tam cura placeret</span><span class="linebreak"></span>
<span class="line">Quam vindicta placet. Libycas en, nobile corpus,</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>Pascit aves nullo contectus Curio busto.</span><span class="linebreak"></span>
<span class="line">At tibi nos, quando non proderit ista silere</span><span class="linebreak"></span>
<span class="line">A quibus omne aevi senium sua fama repellit,</span><span class="linebreak"></span>
<span class="line">Digna damus, iuvenis, meritae praeconia vitae.</span><span class="linebreak"></span>
<span class="line">Haud alium tanta civem tulit indole Roma,</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>Aut cui plus leges deberent recta sequenti.</span><span class="linebreak"></span>
<span class="line">Perdita tunc urbi nocuerunt saecula, postquam</span><span class="linebreak"></span>
<span class="line">Ambitus et luxus et opum metuenda facultas</span><span class="linebreak"></span>
<span class="line">Transverso mentem dubiam torrente tulerunt;</span><span class="linebreak"></span>
<span class="line">Momentumque fuit mutatus Curio rerum</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>Gallorum captus spoliis et Caesaris auro.</span><span class="linebreak"></span>
<span class="line">Ius licet in iugulos nostros sibi fecerit ensis</span><span class="linebreak"></span>
<span class="line">Sulla potens Mariusque ferox et Cinna cruentus</span><span class="linebreak"></span>
<span class="line">Caesareaeque domus series, cui tanta potestas</span><span class="linebreak"></span>
<span class="line">Concessa est? emere omnes, hic vendidit urbem.</span><span class="linebreak"></span></p>
</section><notes></notes></section>