<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">540</span><span class="br"></span>Innumerae vasto miscentur in aethere voces,</span><span class="linebreak"></span>
<span class="line">Remorumque sonus premitur clamore, nec ullae</span><span class="linebreak"></span>
<span class="line">Audiri potuere tubae. Tum caerula verrunt</span><span class="linebreak"></span>
<span class="line">Atque in transtra cadunt et remis pectora pulsant.</span><span class="linebreak"></span>
<span class="line">Ut primum rostris crepuerunt obvia rostra,</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>In puppim rediere rates, emissaque tela</span><span class="linebreak"></span>
<span class="line">Aera texerunt vacuumque cadentia pontum.</span><span class="linebreak"></span>
<span class="line">Et iam diductis extendunt cornua proris,</span><span class="linebreak"></span>
<span class="line">Diversaeque rates laxata classe receptae.</span><span class="linebreak"></span>
<span class="line">Ut, quotiens aestus Zephyris Eurisque repugnat,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>Huc abeunt fluctus, illo mare, sic ubi puppes</span><span class="linebreak"></span>
<span class="line">Sulcato varios duxerunt gurgite tractus,</span><span class="linebreak"></span>
<span class="line">Quod tulit illa ratis remis, haec rettulit aequor.</span><span class="linebreak"></span>
<span class="line">Sed Grais habiles pugnamque lacessere pinus</span><span class="linebreak"></span>
<span class="line">Et temptare fugam nec longo frangere gyro</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Cursum nec tardae flectenti cedere clavo;</span><span class="linebreak"></span>
<span class="line">At Romana ratis stabilem praebere carinam</span><span class="linebreak"></span>
<span class="line">Certior et terrae similem bellantibus usum.</span><span class="linebreak"></span>
<span class="line">Tunc in signifera residenti puppe magistro</span><span class="linebreak"></span>
<span class="line">Brutus ait: “Paterisne acies errare profundo,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Artibus et certas pelagi? iam consere bellum,</span><span class="linebreak"></span>
<span class="line">Phocaicis medias rostris oppone carinas.”</span><span class="linebreak"></span>
<span class="line">Paruit, obliquas et praebuit hostibus alnos.</span><span class="linebreak"></span>
<span class="line">Tum quaecumque ratis temptavit robora Bruti,</span><span class="linebreak"></span>
<span class="line">Ictu victa suo percussae capta cohaesit;</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>Ast alias manicaeque ligant teretesque catenae,</span><span class="linebreak"></span>
<span class="line">Seque tenent remis: tecto stetit aequore bellum.</span><span class="linebreak"></span></p>
</section><notes></notes></section>