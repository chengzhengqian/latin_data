<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Robora non desint misero nec sordidus ustor.</span><span class="linebreak"></span>
<span class="line">Sit satis, o superi, quod non Cornelia fuso</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>Crine iacet subicique facem conplexa maritum</span><span class="linebreak"></span>
<span class="line">Imperat, extremo sed abest a munere busti</span><span class="linebreak"></span>
<span class="line">Infelix coniunx nec adhuc a litore longe est.”</span><span class="linebreak"></span>
<span class="line">Sic fatus parvos iuvenis procul aspicit ignes</span><span class="linebreak"></span>
<span class="line">Corpus vile suis nullo custode cremantes.</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>Inde rapit flammas semustaque robora membris </span><span class="linebreak"></span>
<span class="line">Subducit. “Quaecumque es,” ait “neglecta nec ulli</span><span class="linebreak"></span>
<span class="line">Cara tuo sed Pompeio felicior umbra,</span><span class="linebreak"></span>
<span class="line">Quod iam conpositum violat manus hospita bustum,</span><span class="linebreak"></span>
<span class="line">Da veniam; si quid sensus post fata relictum,</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>Cedis et ipsa rogo paterisque haec damna sepulchri,</span><span class="linebreak"></span>
<span class="line">Teque pudet sparsis Pompei manibus uri.”</span><span class="linebreak"></span>
<span class="line">Sic fatus plenusque sinus ardente favilla</span><span class="linebreak"></span>
<span class="line">Pervolat ad truncum, qui fluctu paene relatus</span><span class="linebreak"></span>
<span class="line">Litore pendebat. Summas dimovit harenas</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>Et collecta procul lacerae fragmenta carinae</span><span class="linebreak"></span>
<span class="line">Exigua trepidus posuit scrobe. Nobile corpus</span><span class="linebreak"></span>
<span class="line">Robora nulla premunt, nulla strue membra recumbunt:</span><span class="linebreak"></span>
<span class="line">Admotus Magnum, non subditus, accipit ignis.</span><span class="linebreak"></span>
<span class="line">Ille sedens iuxta flammas “O maxime” dixit</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>“Ductor et Hesperii maiestas nominis una,</span><span class="linebreak"></span>
<span class="line">Si tibi iactatu pelagi, si funere nullo</span><span class="linebreak"></span>
<span class="line">Tristior iste rogus, manes animamque potentem</span><span class="linebreak"></span>
<span class="line">Officiis averte meis: iniuria fati</span><span class="linebreak"></span>
<span class="line">Hoc fas esse iubet; ne ponti belua quidquam,</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>Ne fera, ne volucres, ne saevi Caesaris ira</span><span class="linebreak"></span>
</p></section><notes></notes></section>