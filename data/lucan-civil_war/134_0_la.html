<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Maesta nota; nam quo melius Pharsalicus annus</span><span class="linebreak"></span>
<span class="line">Consule notus erit? Fingit sollemnia Campus</span><span class="linebreak"></span>
<span class="line">Et non admissae dirimit suffragia plebis</span><span class="linebreak"></span>
<span class="line">Decantatque tribus et vana versat in urna.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Nec caelum servare licet: tonat augure surdo,</span><span class="linebreak"></span>
<span class="line">Et laetae iurantur aves bubone sinistro.</span><span class="linebreak"></span>
<span class="line">Inde perit primum quondam veneranda potestas</span><span class="linebreak"></span>
<span class="line">Iuris inops; tantum careat ne nomine tempus,</span><span class="linebreak"></span>
<span class="line">Menstruus in fastos distinguit saecula consul.</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>Nec non Iliacae numen quod praesidet Albae,</span><span class="linebreak"></span>
<span class="line">Haud meritum Latio sollemnia sacra subacto,</span><span class="linebreak"></span>
<span class="line">Vidit flammifera confectas nocte Latinas.</span><span class="linebreak"></span></p>
<p class="lineGroup"><span class="line indent1">Inde rapit cursus et, quae piger Apulus arva</span><span class="linebreak"></span>
<span class="line">Deseruit rastris et inerti tradidit herbae,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>Ocior et caeli flammis et tigride feta</span><span class="linebreak"></span>
<span class="line">Transcurrit, curvique tenens Minoia tecta</span><span class="linebreak"></span>
<span class="line">Brundisii clausas ventis brumalibus undas</span><span class="linebreak"></span>
<span class="line">Invenit et pavidas hiberno sidere classes.</span><span class="linebreak"></span>
<span class="line">Turpe duci visum, rapiendi tempora belli</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>In segnes exisse moras, portuque teneri</span><span class="linebreak"></span>
<span class="line">Dum pateat tutum vel non felicibus aequor.</span><span class="linebreak"></span>
<span class="line">Expertes animos pelagi sic robore conplet:</span><span class="linebreak"></span>
<span class="line">â€œFortius hiberni flatus caelumque fretumque,</span><span class="linebreak"></span>
<span class="line">Cum cepere, tenent, quam quos incumbere certos</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Perfida nubiferi vetat inconstantia veris.</span><span class="linebreak"></span>
<span class="line">Nec maris anfractus lustrandaque litora nobis,</span><span class="linebreak"></span>
</p></section><notes></notes></section>