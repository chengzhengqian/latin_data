<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Magna premit strages, peraguntque cadavera partem</span><span class="linebreak"></span>
<span class="line"><span class="br"></span><span class="lineNumber">206</span><span class="br"></span>Caedis: viva graves elidunt corpora trunci.</span><span class="linebreak"></span>
<span class="line">Intrepidus tanti sedit securus ab alto</span><span class="linebreak"></span>
<span class="line">Spectator sceleris; miseri tot milia volgi</span><span class="linebreak"></span>
<span class="line">Non timuit iussisse mori. Congesta recepit</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Omnia Tyrrhenus Sullana cadavera gurges;</span><span class="linebreak"></span>
<span class="line">In fluvium primi cecidere, in corpora summi.</span><span class="linebreak"></span>
<span class="line">Praecipites haesere rates, et strage cruenta</span><span class="linebreak"></span>
<span class="line">Interruptus aquae fluxit prior amnis in aequor,</span><span class="linebreak"></span>
<span class="line">Ad molem stetit unda sequens. Iam sanguinis alti</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Vis sibi fecit iter, campumque effusa per omnem</span><span class="linebreak"></span>
<span class="line">Praecipitique ruens Tiberina in flumina rivo</span><span class="linebreak"></span>
<span class="line">Haerentes adiuvit aquas; nec iam alveus amnem</span><span class="linebreak"></span>
<span class="line">Nec retinent ripae, redditque cadavera campo.</span><span class="linebreak"></span>
<span class="line">Tandem Tyrrhenas vix eluctatus in undas</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Sanguine caeruleum torrenti dividit aequor.</span><span class="linebreak"></span>
<span class="line">Hisne salus rerum, felix his Sulla vocari,</span><span class="linebreak"></span>
<span class="line">His meruit tumulum medio sibi tollere Campo?</span><span class="linebreak"></span>
<span class="line">Haec rursus patienda manent, hoc ordine belli</span><span class="linebreak"></span>
<span class="line">Ibitur, hic stabit civilibus exitus armis.</span><span class="linebreak"></span>
<span class="line">Quamquam agitant graviora metus, multumque coitur</span><span class="linebreak"></span>
<span class="line"><span class="br"></span><span class="lineNumber">226</span><span class="br"></span>Humani generis maiore in proelia damno.</span><span class="linebreak"></span>
<span class="line">Exulibus Mariis bellorum maxima merces</span><span class="linebreak"></span>
<span class="line">Roma recepta fuit, nec plus victoria Sullae</span><span class="linebreak"></span>
<span class="line">Praestitit invisas penitus quam tollere partes:</span><span class="linebreak"></span>
</p></section><notes></notes></section>