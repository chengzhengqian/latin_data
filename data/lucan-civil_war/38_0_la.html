<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Profuit inmunem corrupti moribus aevi?</span><span class="linebreak"></span>
<span class="line">Hoc solum longae pretium virtutis habebis:</span><span class="linebreak"></span>
<span class="line">Accipient alios, facient te bella nocentem.</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Ne tantum, o superi, liceat feralibus armis,</span><span class="linebreak"></span>
<span class="line">Has etiam movisse manus. Nec pila lacertis</span><span class="linebreak"></span>
<span class="line">Missa tuis caeca telorum in nube ferentur:</span><span class="linebreak"></span>
<span class="line">Ne tanta incassum virtus eat, ingeret omnis</span><span class="linebreak"></span>
<span class="line">Se belli fortuna tibi. Quis nolet in isto</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Ense mori, quamvis alieno volnere labens,</span><span class="linebreak"></span>
<span class="line">Et scelus esse tuum? Melius tranquilla sine armis</span><span class="linebreak"></span>
<span class="line">Otia solus ages; sicut caelestia semper</span><span class="linebreak"></span>
<span class="line">Inconcussa suo volvuntur sidera lapsu.</span><span class="linebreak"></span>
<span class="line">Fulminibus propior terrae succenditur aer,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Imaque telluris ventos tractusque coruscos</span><span class="linebreak"></span>
<span class="line">Flammarum accipiunt: nubes excedit Olympus.</span><span class="linebreak"></span>
<span class="line">Lege deum minimas rerum discordia turbat,</span><span class="linebreak"></span>
<span class="line">Pacem magna tenent. Quam laetae Caesaris aures</span><span class="linebreak"></span>
<span class="line">Accipient tantum venisse in proelia civem!</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Nam praelata suis numquam diversa dolebit</span><span class="linebreak"></span>
<span class="line">Castra ducis Magni; nimium placet ipse Catoni,</span><span class="linebreak"></span>
<span class="line">Si bellum civile placet. Pars magna senatus</span><span class="linebreak"></span>
<span class="line">Et duce privato gesturus proelia consul</span><span class="linebreak"></span>
<span class="line">Sollicitant proceresque alii; quibus adde Catonem</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Sub iuga Pompei, toto iam liber in orbe</span><span class="linebreak"></span>
<span class="line">Solus Caesar erit. Quod si pro legibus arma</span><span class="linebreak"></span>
<span class="line">Ferre iuvat patriis libertatemque tueri,</span><span class="linebreak"></span>
<span class="line">Nunc neque Pompei Brutum neque Caesaris hostem,</span><span class="linebreak"></span>
</p></section><notes></notes></section>