<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Hoc magis inpatiens egresso desse marito,</span><span class="linebreak"></span>
<span class="line">Quod metuit clades. “Remane, temeraria coniunx,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Et tu, nate, precor, longeque a litore casus</span><span class="linebreak"></span>
<span class="line">Expectate meos et in hac cervice tyranni</span><span class="linebreak"></span>
<span class="line">Explorate fidem” dixit. Sed surda vetanti</span><span class="linebreak"></span>
<span class="line">Tendebat geminas amens Cornelia palmas</span><span class="linebreak"></span>
<span class="line">“Quo sine me crudelis abis? iterumne relinquor</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Thessalicis summota malis? numquam omine laeto</span><span class="linebreak"></span>
<span class="line">Distrahimur miseri. Poteras non flectere puppem,</span><span class="linebreak"></span>
<span class="line">Cum fugeres alto, latebrisque relinquere Lesbi,</span><span class="linebreak"></span>
<span class="line">Omnibus a terris si nos arcere parabas.</span><span class="linebreak"></span>
<span class="line">An tantum in fluctus placeo comes?” Haec ubi frustra</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Effudit, prima pendet tamen anxia puppe,</span><span class="linebreak"></span>
<span class="line">Attonitoque metu nec quoquam avertere visus</span><span class="linebreak"></span>
<span class="line">Nec Magnum spectare potest. Stetit anxia classis</span><span class="linebreak"></span>
<span class="line">Ad ducis eventum, metuens non arma nefasque</span><span class="linebreak"></span>
<span class="line">Sed ne summissis precibus Pompeius adoret</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Sceptra sua donata manu. Transire parantem</span><span class="linebreak"></span>
<span class="line">Romanus Pharia miles de puppe salutat</span><span class="linebreak"></span>
<span class="line">Septimius, qui, pro superum pudor, arma satelles</span><span class="linebreak"></span>
<span class="line">Regia gestabat posito deformia pilo,</span><span class="linebreak"></span>
<span class="line">Inmanis, violentus, atrox nullaque ferarum</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Mitior in caedes. Quis non, Fortuna, putasset</span><span class="linebreak"></span>
<span class="line">Parcere te populis, quod bello haec dextra vacaret,</span><span class="linebreak"></span>
<span class="line">Thessaliaque procul tam noxia tela fugasses?</span><span class="linebreak"></span>
<span class="line">Disponis gladios, ne quo non fiat in orbe,</span><span class="linebreak"></span>
<span class="line">Heu, facinus civile tibi. Victoribus ipsis</span><span class="linebreak"></span>
</p></section><notes></notes></section>