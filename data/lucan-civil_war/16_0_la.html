<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Promisere manus. It tantus ad aethera clamor,</span><span class="linebreak"></span>
<span class="line">Quantus, piniferae Boreas cum Thracius Ossae</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Rupibus incubuit, curvato robore pressae</span><span class="linebreak"></span>
<span class="line">Fit sonus aut rursus redeuntis in aethera silvae.</span><span class="linebreak"></span></p>
<p class="lineGroup"><span class="line indent1">Caesar, ut acceptum tam prono milite bellum</span><span class="linebreak"></span>
<span class="line">Fataque ferre videt, ne quo languore moretur</span><span class="linebreak"></span>
<span class="line">Fortunam, sparsas per Gallica rura cohortes</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Evocat et Romam motis petit undique signis.</span><span class="linebreak"></span>
<span class="line">Deseruere cavo tentoria fixa Lemanno</span><span class="linebreak"></span>
<span class="line">Castraque, quae Vosegi curvam super ardua ripam</span><span class="linebreak"></span>
<span class="line">Pugnaces pictis cohibebant Lingonas armis.</span><span class="linebreak"></span>
<span class="line">Hi vada liquerunt Isarae, qui, gurgite ductus</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>Per tam multa suo, famae maioris in amnem</span><span class="linebreak"></span>
<span class="line">Lapsus, ad aequoreas nomen non pertulit undas.</span><span class="linebreak"></span>
<span class="line">Solvuntur flavi longa statione Ruteni;</span><span class="linebreak"></span>
<span class="line">Mitis Atax Latias gaudet non ferre carinas</span><span class="linebreak"></span>
<span class="line">Finis et Hesperiae, promoto limite, Varus;</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>Quaque sub Herculeo sacratus nomine portus</span><span class="linebreak"></span>
<span class="line">Urguet rupe cava pelagus: non Corus in illum</span><span class="linebreak"></span>
<span class="line">Ius habet aut Zephyrus, solus sua litora turbat</span><span class="linebreak"></span>
<span class="line">Circius et tuta prohibet statione Monoeci:</span><span class="linebreak"></span>
<span class="line">Quaque iacet litus dubium, quod terra fretumque</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>Vindicat alternis vicibus, cum funditur ingens</span><span class="linebreak"></span>
<span class="line">Oceanus, vel cum refugis se fluctibus aufert.</span><span class="linebreak"></span>
<span class="line">Ventus ab extremo pelagus sic axe volutet</span><span class="linebreak"></span>
<span class="line">Destituatque ferens, an sidere mota secundo</span><span class="linebreak"></span>
</p></section><notes></notes></section>