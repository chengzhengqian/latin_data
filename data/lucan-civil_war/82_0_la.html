<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Multi inopes teli iaculum letale revolsum</span><span class="linebreak"></span>
<span class="line">Volneribus traxere suis et viscera laeva</span><span class="linebreak"></span>
<span class="line">Oppressere manu, validos dum praebeat ictus</span><span class="linebreak"></span>
<span class="line">Sanguis et, hostilem cum torserit, exeat, hastam.</span><span class="linebreak"></span>
<span class="line indent1"><span class="br"></span><span class="lineNumber">680</span><span class="br"></span>Nulla tamen plures hoc edidit aequore clades</span><span class="linebreak"></span>
<span class="line">Quam pelago diversa lues. Nam pinguibus ignis</span><span class="linebreak"></span>
<span class="line">Adfixus taedis et tecto sulpure vivax</span><span class="linebreak"></span>
<span class="line">Spargitur; at faciles praebere alimenta carinae</span><span class="linebreak"></span>
<span class="line">Nunc pice, nunc liquida rapuere incendia cera.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>Nec flammas superant undae, sparsisque per aequor</span><span class="linebreak"></span>
<span class="line">Iam ratibus fragmenta ferus sibi vindicat ignis.</span><span class="linebreak"></span>
<span class="line">Hic recipit fluctus, extinguat ut aequore flammas,</span><span class="linebreak"></span>
<span class="line">Hi, ne mergantur, tabulis ardentibus haerent.</span><span class="linebreak"></span>
<span class="line">Mille modos inter leti mors una timori est,</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>Qua coepere mori. Nec cessat naufraga virtus:</span><span class="linebreak"></span>
<span class="line">Tela legunt deiecta mari ratibusque ministrant</span><span class="linebreak"></span>
<span class="line">Incertasque manus ictu languente per undas</span><span class="linebreak"></span>
<span class="line">Exercent; nunc, rara datur si copia ferri,</span><span class="linebreak"></span>
<span class="line">Utuntur pelago: saevus conplectitur hostem</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Hostis, et inplicitis gaudent subsidere membris</span><span class="linebreak"></span>
<span class="line">Mergentesque mori. Pugna fuit unus in illa</span><span class="linebreak"></span>
<span class="line">Eximius Phoceus animam servare sub undis</span><span class="linebreak"></span>
<span class="line">Scrutarique fretum, si quid mersisset harenis,</span><span class="linebreak"></span>
<span class="line">Et nimis adfixos unci convellere morsus,</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>Adductum quotiens non senserat anchora funem.</span><span class="linebreak"></span>
<span class="line">Hic, ubi conprensum penitus deduxerat hostem,</span><span class="linebreak"></span>
<span class="line">Victor et incolumis summas remeabat in undas;</span><span class="linebreak"></span>
</p></section><notes></notes></section>