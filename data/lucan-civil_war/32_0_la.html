<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Adtuleratque in castra nefas. Pro fata! quis ille,</span><span class="linebreak"></span>
<span class="line">Quis fuit ille dies, Marius quo moenia victor</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Corripuit, quantoque gradu mors saeva cucurrit!</span><span class="linebreak"></span>
<span class="line">Nobilitas cum plebe perit, lateque vagatus</span><span class="linebreak"></span>
<span class="line">Ensis, et a nullo revocatum pectore ferrum.</span><span class="linebreak"></span>
<span class="line">Stat cruor in templis, multaque rubentia caede</span><span class="linebreak"></span>
<span class="line">Lubrica saxa madent. Nulli sua profuit aetas:</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Non senis extremum piguit vergentibus annis</span><span class="linebreak"></span>
<span class="line">Praecepisse diem, nec primo in limine vitae</span><span class="linebreak"></span>
<span class="line">Infantis miseri nascentia rumpere fata.</span><span class="linebreak"></span>
<span class="line">Crimine quo parvi caedem potuere mereri?</span><span class="linebreak"></span>
<span class="line">Sed satis est iam posse mori. Trahit ipse furoris</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Impetus, et visum lenti, quaesisse nocentem.</span><span class="linebreak"></span>
<span class="line">In numerum pars magna perit, rapuitque cruentus</span><span class="linebreak"></span>
<span class="line">Victor ab ignota voltus cervice recisos,</span><span class="linebreak"></span>
<span class="line">Dum vacua pudet ire manu. Spes una salutis</span><span class="linebreak"></span>
<span class="line">Oscula pollutae fixisse trementia dextrae.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Mille licet gladii mortis nova signa sequantur,</span><span class="linebreak"></span>
<span class="line">Degener o populus, vix saecula longa decorum</span><span class="linebreak"></span>
<span class="line">Sic meruisse viris, nedum breve dedecus aevi</span><span class="linebreak"></span>
<span class="line">Et vitam dum Sulla redit. Cui funera volgi</span><span class="linebreak"></span>
<span class="line">Flere vacet? vix te sparsum per viscera, Baebi,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Innumeras inter carpentis membra coronae</span><span class="linebreak"></span>
<span class="line">Discessisse manus; aut te, praesage malorum</span><span class="linebreak"></span>
<span class="line">Antoni, cuius laceris pendentia canis</span><span class="linebreak"></span>
<span class="line">Ora ferens miles festae rorantia mensae</span><span class="linebreak"></span>
<span class="line">Inposuit. Truncos laceravit Fimbria Crassos;</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Saeva tribunicio maduerunt robora tabo.</span><span class="linebreak"></span>
</p></section><notes></notes></section>