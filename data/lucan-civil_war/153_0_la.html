<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Undique praecipiti scopulisque vomentibus aequor</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Exiguo debet, quod non est insula, colli.</span><span class="linebreak"></span>
<span class="line">Terribiles ratibus sustentant moenia cautes,</span><span class="linebreak"></span>
<span class="line">Ioniumque furens, rabido cum tollitur Austro,</span><span class="linebreak"></span>
<span class="line">Templa domosque quatit, spumatque in culmina pontus.</span><span class="linebreak"></span></p>
<p class="lineGroup"><span class="line indent1">Hic avidam belli rapuit spes inproba mentem</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Caesaris, ut vastis diffusum collibus hostem</span><span class="linebreak"></span>
<span class="line">Cingeret ignarum ducto procul aggere valli.</span><span class="linebreak"></span>
<span class="line">Metatur terras oculis, nec caespite tantum</span><span class="linebreak"></span>
<span class="line">Contentus fragili subitos attollere muros</span><span class="linebreak"></span>
<span class="line">Ingentes cautes avolsaque saxa metallis</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Graiorumque domos direptaque moenia transfert.</span><span class="linebreak"></span>
<span class="line">Extruitur, quod non aries inpellere saevus,</span><span class="linebreak"></span>
<span class="line">Quod non ulla queat violenti machina belli.</span><span class="linebreak"></span>
<span class="line">Franguntur montes, planumque per ardua Caesar</span><span class="linebreak"></span>
<span class="line">Ducit opus: pandit fossas turritaque summis</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Disponit castella iugis magnoque recessu</span><span class="linebreak"></span>
<span class="line">Amplexus fines saltus nemorosaque tesqua</span><span class="linebreak"></span>
<span class="line">Et silvas vastaque feras indagine claudit.</span><span class="linebreak"></span>
<span class="line">Non desunt campi, non desunt pabula Magno,</span><span class="linebreak"></span>
<span class="line">Castraque Caesareo circumdatus aggere mutat:</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Flumina tot cursus illic exorta fatigant,</span><span class="linebreak"></span>
<span class="line">Illic mersa suos; operumque ut summa revisat,</span><span class="linebreak"></span>
<span class="line">Defessus Caesar mediis intermanet agris.</span><span class="linebreak"></span></p>
<p class="lineGroup"><span class="line indent1">Nunc vetus Iliacos attollat fabula muros</span><span class="linebreak"></span>
<span class="line">Ascribatque deis; fragili circumdata testa</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Moenia mirentur refugi Babylonia Parthi.</span><span class="linebreak"></span>
</p></section><notes></notes></section>