<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Permissum est hoc posse sitim. Sed tristior illo</span><span class="linebreak"></span>
<span class="line">Mors erat ante oculos, miserique in crure Sabelli</span><span class="linebreak"></span>
<span class="line">Seps stetit exiguus; quem flexo dente tenacem</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>Avolsitque manu piloque adfixit harenis.</span><span class="linebreak"></span>
<span class="line">Parva modo serpens sed qua non ulla cruentae</span><span class="linebreak"></span>
<span class="line">Tantum mortis habet. Nam plagae proxima circum</span><span class="linebreak"></span>
<span class="line">Fugit rupta cutis pallentiaque ossa retexit;</span><span class="linebreak"></span>
<span class="line">Iamque sinu laxo nudum sine corpore volnus.</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>Membra natant sanie, surae fluxere, sine ullo</span><span class="linebreak"></span>
<span class="line">Tegmine poples erat, femorum quoque musculus omnis</span><span class="linebreak"></span>
<span class="line">Liquitur, et nigra destillant inguina tabe.</span><span class="linebreak"></span>
<span class="line">Dissiluit stringens uterum membrana, fluuntque</span><span class="linebreak"></span>
<span class="line">Viscera; nec, quantus toto de corpore debet,</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Effluit in terras, saevum sed membra venenum</span><span class="linebreak"></span>
<span class="line">Decoquit, in minimum mors contrahit omnia virus.</span><span class="linebreak"></span>
<span class="line"><span class="br"></span><span class="lineNumber">779</span><span class="br"></span>Quidquid homo est, aperit pestis natura profana:</span><span class="linebreak"></span>
<span class="line"><span class="br"></span><span class="lineNumber">777</span><span class="br"></span>Vincula nervorum et laterum textura cavumque</span><span class="linebreak"></span>
<span class="line">Pectus et abstrusum fibris vitalibus omne</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>Morte patet. Manant umeri fortesque lacerti,</span><span class="linebreak"></span>
<span class="line">Colla caputque fluunt: calido non ocius Austro</span><span class="linebreak"></span>
<span class="line">Nix resoluta cadit nec solem cera sequetur.</span><span class="linebreak"></span>
<span class="line">Parva loquor, corpus sanie stillasse perustum:</span><span class="linebreak"></span>
<span class="line">Hoc et flamma potest; sed quis rogus abstulit ossa?</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>Haec quoque discedunt, putresque secuta medullas</span><span class="linebreak"></span>
<span class="line">Nulla manere sinunt rapidi vestigia fati.</span><span class="linebreak"></span>
</p></section><notes></notes></section>