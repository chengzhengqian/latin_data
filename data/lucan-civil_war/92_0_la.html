<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">130</span><span class="br"></span>Utque habuit ripas Sicoris camposque reliquit,</span><span class="linebreak"></span>
<span class="line">Primum cana salix madefacto vimine parvam</span><span class="linebreak"></span>
<span class="line">Texitur in puppim caesoque inducta iuvenco</span><span class="linebreak"></span>
<span class="line">Vectoris patiens tumidum super emicat amnem.</span><span class="linebreak"></span>
<span class="line">Sic Venetus stagnante Pado fusoque Britannus</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Navigat Oceano; sic, cum tenet omnia Nilus,</span><span class="linebreak"></span>
<span class="line">Conseritur bibula Memphitis cumba papyro.</span><span class="linebreak"></span>
<span class="line">His ratibus traiecta manus festinat utrimque</span><span class="linebreak"></span>
<span class="line">Succisum curvare nemus, fluviique ferocis</span><span class="linebreak"></span>
<span class="line">Incrementa timens non primis robora ripis</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Inposuit, medios pontem distendit in agros.</span><span class="linebreak"></span>
<span class="line">Ac, ne quid Sicoris repetitis audeat undis,</span><span class="linebreak"></span>
<span class="line">Spargitur in sulcos et scisso gurgite rivis</span><span class="linebreak"></span>
<span class="line">Dat poenas maioris aquae. Postquam omnia fatis</span><span class="linebreak"></span>
<span class="line">Caesaris ire videt, celsam Petreius Ilerdam</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Deserit et noti diffisus viribus orbis</span><span class="linebreak"></span>
<span class="line">Indomitos quaerit populos et semper in arma</span><span class="linebreak"></span>
<span class="line">Mortis amore feros, et tendit in ultima mundi.</span><span class="linebreak"></span></p>
<p class="lineGroup"><span class="line indent1">Nudatos Caesar colles desertaque castra</span><span class="linebreak"></span>
<span class="line">Conspiciens capere arma iubet nec quaerere pontem</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Nec vada, sed duris fluvium superare lacertis.</span><span class="linebreak"></span>
<span class="line">Paretur, rapuitque ruens in proelia miles</span><span class="linebreak"></span>
<span class="line">Quod fugiens timuisset iter. Mox uda receptis</span><span class="linebreak"></span>
<span class="line">Membra fovent armis gelidosque a gurgite cursu</span><span class="linebreak"></span>
<span class="line">Restituunt artus, donec decresceret umbra</span><span class="linebreak"></span>
</p></section><notes></notes></section>