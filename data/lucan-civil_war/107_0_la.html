<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">535</span><span class="br"></span>Promisso sibi fine manu, nullique tumultus</span><span class="linebreak"></span>
<span class="line">Excussere viris mentes ad summa paratas;</span><span class="linebreak"></span>
<span class="line">Innumerasque simul pauci terraque marique</span><span class="linebreak"></span>
<span class="line">Sustinuere manus; tanta est fiducia mortis.</span><span class="linebreak"></span>
<span class="line">Utque satis bello visum est fluxisse cruoris,</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>Versus ab hoste furor. Primus dux ipse carinae</span><span class="linebreak"></span>
<span class="line">Vulteius iugulo poscens iam fata retecto</span><span class="linebreak"></span>
<span class="line">“Ecquis” ait “iuvenum est, cuius sit dextra cruore</span><span class="linebreak"></span>
<span class="line">Digna meo certaque fide per volnera nostra</span><span class="linebreak"></span>
<span class="line">Testetur se velle mori?” Nec plura locuto</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>Viscera non unus iamdudum transigit ensis.</span><span class="linebreak"></span>
<span class="line">Conlaudat cunctos, sed eum, cui volnera prima</span><span class="linebreak"></span>
<span class="line">Debebat, grato moriens interficit ictu.</span><span class="linebreak"></span>
<span class="line">Concurrunt alii totumque in partibus unis</span><span class="linebreak"></span>
<span class="line">Bellorum fecere nefas. Sic semine Cadmi</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>Emicuit Dircaea cohors ceciditque suorum</span><span class="linebreak"></span>
<span class="line">Volneribus, dirum Thebanis fratribus omen;</span><span class="linebreak"></span>
<span class="line">Phasidos et campis insomni dente creati</span><span class="linebreak"></span>
<span class="line">Terrigenae missa magicis e cantibus ira</span><span class="linebreak"></span>
<span class="line">Cognato tantos inplerunt sanguine sulcos,</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Ipsaque, inexpertis quod primum fecerat herbis,</span><span class="linebreak"></span>
<span class="line">Expavit Medea nefas. Sic mutua pacti</span><span class="linebreak"></span>
<span class="line">Fata cadunt iuvenes, minimumque in morte virorum</span><span class="linebreak"></span>
<span class="line">Mors virtutis habet. Pariter sternuntque caduntque</span><span class="linebreak"></span>
<span class="line">Volnere letali; nec quemquam dextra fefellit,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Cum feriat moriente manu. Nec volnus adactis</span><span class="linebreak"></span>
<span class="line">Debetur gladiis: percussum est pectore ferrum,</span><span class="linebreak"></span>
</p></section><notes></notes></section>