<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Cum mare convolvit gentes, cum litora Tethys</span><span class="linebreak"></span>
<span class="line">Noluit ulla pati caelo contenta teneri.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Tum quoque tanta maris moles crevisset in astra,</span><span class="linebreak"></span>
<span class="line">Ni superum rector pressisset nubibus undas.</span><span class="linebreak"></span>
<span class="line">Non caeli nox illa fuit: latet obsitus aer</span><span class="linebreak"></span>
<span class="line">Infernae pallore domus nimbisque gravatus</span><span class="linebreak"></span>
<span class="line">Deprimitur, fluctusque in nubibus accipit imbrem.</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>Lux etiam metuenda perit, nec fulgura currunt</span><span class="linebreak"></span>
<span class="line">Clara, sed obscurum nimbosus dissilit aer.</span><span class="linebreak"></span>
<span class="line">Tum superum convexa tremunt, atque arduus axis</span><span class="linebreak"></span>
<span class="line">Intonuit, motaque poli conpage laborant.</span><span class="linebreak"></span>
<span class="line">Extimuit natura chaos; rupisse videntur</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Concordes elementa moras, rursusque redire</span><span class="linebreak"></span>
<span class="line">Nox manes mixtura deis: spes una salutis,</span><span class="linebreak"></span>
<span class="line">Quod tanta mundi nondum periere ruina.</span><span class="linebreak"></span>
<span class="line">Quantum Leucadio placidus de vertice pontus</span><span class="linebreak"></span>
<span class="line">Despicitur, tantum nautae videre trementes</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>Fluctibus e summis praeceps mare; cumque tumentes</span><span class="linebreak"></span>
<span class="line">Rursus hiant undae, vix eminet aequore malus.</span><span class="linebreak"></span>
<span class="line">Nubila tanguntur velis et terra carina.</span><span class="linebreak"></span>
<span class="line">Nam pelagus, qua parte sedet, non celat harenas</span><span class="linebreak"></span>
<span class="line">Exhaustum in cumulos, omnisque in fluctibus unda est.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>Artis opem vicere metus, nescitque magister,</span><span class="linebreak"></span>
<span class="line">Quam frangat, cui cedat aquae. Discordia ponti</span><span class="linebreak"></span>
<span class="line">Succurrit miseris, fluctusque evertere puppim</span><span class="linebreak"></span>
<span class="line">Non valet in fluctum: victum latus unda repellens</span><span class="linebreak"></span>
</p></section><notes></notes></section>