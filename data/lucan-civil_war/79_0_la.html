<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Hic Latiae rostro conpagem ruperat alni,</span><span class="linebreak"></span>
<span class="line">Pila sed in medium venere trementia pectus,</span><span class="linebreak"></span>
<span class="line">Avertitque ratem morientis dextra magistri.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Dum cupit in sociam Gyareus erepere puppem,</span><span class="linebreak"></span>
<span class="line">Excipit inmissum suspensa per ilia ferrum,</span><span class="linebreak"></span>
<span class="line">Adfixusque rati telo retinente pependit.</span><span class="linebreak"></span></p>
<p class="lineGroup"><span class="line indent1">Stant gemini fratres, fecundae gloria matris,</span><span class="linebreak"></span>
<span class="line">Quos eadem variis genuerunt viscera fatis.</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Discrevit mors saeva viros, unumque relictum</span><span class="linebreak"></span>
<span class="line">Agnorunt miseri sublato errore parentes,</span><span class="linebreak"></span>
<span class="line">Aeternis causam lacrimis; tenet ille dolorem</span><span class="linebreak"></span>
<span class="line">Semper et amissum fratrem lugentibus offert.</span><span class="linebreak"></span>
<span class="line">Quorum alter mixtis obliquo pectine remis</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>Ausus Romanae Graia de puppe carinae</span><span class="linebreak"></span>
<span class="line">Iniectare manum; sed eam gravis insuper ictus</span><span class="linebreak"></span>
<span class="line">Amputat; illa tamen nisu, quo prenderat, haesit</span><span class="linebreak"></span>
<span class="line">Deriguitque tenens strictis inmortua nervis.</span><span class="linebreak"></span>
<span class="line">Crevit in adversis virtus: plus nobilis irae</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Truncus habet fortique instaurat proelia laeva</span><span class="linebreak"></span>
<span class="line">Rapturusque suam procumbit in aequora dextram:</span><span class="linebreak"></span>
<span class="line">Haec quoque cum toto manus est abscisa lacerto.</span><span class="linebreak"></span>
<span class="line">Iam clipeo telisque carens, non conditus ima</span><span class="linebreak"></span>
<span class="line">Puppe sed expositus fraternaque pectore nudo</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Arma tegens, crebra confixus cuspide perstat</span><span class="linebreak"></span>
<span class="line">Telaque multorum leto casura suorum</span><span class="linebreak"></span>
</p></section><notes></notes></section>