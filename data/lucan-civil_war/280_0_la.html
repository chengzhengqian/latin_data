<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">735</span><span class="br"></span>Emetitur iter, tot tristia fata suorum</span><span class="linebreak"></span>
<span class="line">Insolitasque videns parvo cum volnere mortes.</span><span class="linebreak"></span>
<span class="line">Signiferum iuvenem Tyrrheni sanguinis Aulum</span><span class="linebreak"></span>
<span class="line">Torta caput retro dipsas calcata momordit.</span><span class="linebreak"></span>
<span class="line">Vix dolor aut sensus dentis fuit, ipsaque leti</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>Frons caret invidia, nec quidquam plaga minatur.</span><span class="linebreak"></span>
<span class="line">Ecce subit virus tacitum, carpitque medullas</span><span class="linebreak"></span>
<span class="line">Ignis edax calidaque incendit viscera tabe.</span><span class="linebreak"></span>
<span class="line">Ebibit umorem circum vitalia fusum</span><span class="linebreak"></span>
<span class="line">Pestis et in sicco linguam torrere palato</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>Coepit; defessos iret qui sudor in artus,</span><span class="linebreak"></span>
<span class="line">Non fuit, atque oculos lacrimarum vena refugit.</span><span class="linebreak"></span>
<span class="line">Non decus imperii, non maesti iura Catonis</span><span class="linebreak"></span>
<span class="line">Ardentem tenuere virum, ne spargere signa</span><span class="linebreak"></span>
<span class="line">Auderet totisque furens exquireret arvis</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>Quas poscebat aquas sitiens in corde venenum.</span><span class="linebreak"></span>
<span class="line">Ille vel in Tanain missus Rhodanumque Padumque</span><span class="linebreak"></span>
<span class="line">Arderet Nilumque bibens per rura vagantem.</span><span class="linebreak"></span>
<span class="line">Accessit morti Libye, fatique minorem</span><span class="linebreak"></span>
<span class="line">Famam dipsas habet terris adiuta perustis.</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>Scrutatur venas penitus squalentis harenae;</span><span class="linebreak"></span>
<span class="line">Nunc redit ad Syrtes et fluctus accipit ore,</span><span class="linebreak"></span>
<span class="line">Aequoreusque placet, sed non et sufficit, umor.</span><span class="linebreak"></span>
<span class="line">Nec sentit fatique genus mortemque veneni,</span><span class="linebreak"></span>
<span class="line">Sed putat esse sitim; ferroque aperire tumentes</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>Sustinuit venas atque os inplere cruore.</span><span class="linebreak"></span></p>
<p class="lineGroup"><span class="line indent1">Iussit signa rapi propere Cato: discere nulli</span><span class="linebreak"></span>
</p></section><notes></notes></section>