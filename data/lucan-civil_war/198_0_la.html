<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Temporibus Deciosque caput fatale voventes,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>Hinc starent. Primo gentes oriente coactae</span><span class="linebreak"></span>
<span class="line">Innumeraeque urbes, quantas in proelia numquam,</span><span class="linebreak"></span>
<span class="line">Excivere manus. Toto simul utimur orbe.</span><span class="linebreak"></span>
<span class="line">Quidquid signiferi conprensum limite caeli</span><span class="linebreak"></span>
<span class="line">Sub Noton et Borean hominum sumus, arma movemus,</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Nonne superfusis collectum cornibus hostem</span><span class="linebreak"></span>
<span class="line">In medium dabimus? paucas victoria dextras</span><span class="linebreak"></span>
<span class="line">Exigit; at plures tantum clamore catervae</span><span class="linebreak"></span>
<span class="line">Bella gerent: Caesar nostris non sufficit armis.</span><span class="linebreak"></span>
<span class="line">Credite pendentes e summis moenibus urbis</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>Crinibus effusis hortari in proelia matres;</span><span class="linebreak"></span>
<span class="line">Credite grandaevum vetitumque aetate senatum</span><span class="linebreak"></span>
<span class="line">Arma sequi sacros pedibus prosternere canos,</span><span class="linebreak"></span>
<span class="line">Atque ipsam domini metuentem occurrere Romam;</span><span class="linebreak"></span>
<span class="line">Credite, qui nunc est populus populumque futurum</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Permixtas adferre preces: haec libera nasci,</span><span class="linebreak"></span>
<span class="line">Haec volt turba mori. Si quis post pignora tanta</span><span class="linebreak"></span>
<span class="line">Pompeio locus est, cum prole et coniuge supplex,</span><span class="linebreak"></span>
<span class="line">Imperii salva si maiestate liceret,</span><span class="linebreak"></span>
<span class="line">Volverer ante pedes. Magnus, nisi vincitis, exul,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Ludibrium soceri, vester pudor, ultima fata</span><span class="linebreak"></span>
<span class="line">Deprecor ac turpes extremi cardinis annos,</span><span class="linebreak"></span>
<span class="line">Ne discam servire senex.‚Äù Tam maesta locuti</span><span class="linebreak"></span>
<span class="line">Voce ducis flagrant animi, Romanaque virtus</span><span class="linebreak"></span>
<span class="line">Erigitur, placuitque mori, si vera timeret.</span><span class="linebreak"></span>
</p></section><notes></notes></section>