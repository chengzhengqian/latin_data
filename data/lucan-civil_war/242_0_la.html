<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Pompeiusque meus: tanto patientius, oro,</span><span class="linebreak"></span>
<span class="line">Clude, dolor, gemitus; natus coniunxque peremptum,</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Si mirantur, amant.” Talis custodia Magno</span><span class="linebreak"></span>
<span class="line">Mentis erat, ius hoc animi morientis habebat.</span><span class="linebreak"></span></p>
<p class="lineGroup"><span class="line indent1">At non tam patiens Cornelia cernere saevum,</span><span class="linebreak"></span>
<span class="line">Quam perferre, nefas miserandis aethera conplet</span><span class="linebreak"></span>
<span class="line">Vocibus: “O coniunx, ego te scelerata peremi:</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>Letiferae tibi causa morae fuit avia Lesbos,</span><span class="linebreak"></span>
<span class="line">Et prior in Nili pervenit litora Caesar;</span><span class="linebreak"></span>
<span class="line">Nam cui ius alii sceleris? Sed, quisquis in istud</span><span class="linebreak"></span>
<span class="line">A superis inmisse caput vel Caesaris irae</span><span class="linebreak"></span>
<span class="line">Vel tibi prospiciens, nescis, crudelis, ubi ipsa</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>Viscera sint Magni; properas atque ingeris ictus,</span><span class="linebreak"></span>
<span class="line">Qua votum est victo. Poenas non morte minores</span><span class="linebreak"></span>
<span class="line">Pendat et ante meum videat caput. Haud ego culpa</span><span class="linebreak"></span>
<span class="line">Libera bellorum, quae matrum sola per undas</span><span class="linebreak"></span>
<span class="line">Et per castra comes nullis absterrita fatis</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>Victum, quod reges etiam timuere, recepi.</span><span class="linebreak"></span>
<span class="line">Hoc merui, coniunx, in tuta puppe relinqui?</span><span class="linebreak"></span>
<span class="line">Perfide, parcebas? te fata extrema petente</span><span class="linebreak"></span>
<span class="line">Vita digna fui? moriar, nec munere regis.</span><span class="linebreak"></span>
<span class="line">Aut mihi praecipitem, nautae, permittite saltum,</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>Aut laqueum collo tortosque aptare rudentes,</span><span class="linebreak"></span>
<span class="line">Aut aliquis Magno dignus comes exigat ensem;</span><span class="linebreak"></span>
<span class="line">Pompeio praestare potest, quod Caesaris armis</span><span class="linebreak"></span>
<span class="line">Inputet. O saevi, properantem in fata tenetis?</span><span class="linebreak"></span>
</p></section><notes></notes></section>