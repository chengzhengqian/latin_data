<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">A tergo pelagus pulsusque Aquilonibus aer</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Litoraque et plenae peregrina messe carinae.</span><span class="linebreak"></span>
<span class="line">At liber terrae spatiosis collibus hostis</span><span class="linebreak"></span>
<span class="line">Aere non pigro nec inertibus angitur undis,</span><span class="linebreak"></span>
<span class="line">Sed patitur saevam, veluti circumdatus arta</span><span class="linebreak"></span>
<span class="line">Obsidione, famem. Nondum turgentibus altam</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>In segetem culmis cernit miserabile volgus</span><span class="linebreak"></span>
<span class="line">In pecudum cecidisse cibos et carpere dumos</span><span class="linebreak"></span>
<span class="line">Et foliis spoliare nemus letumque minantes</span><span class="linebreak"></span>
<span class="line">Vellere ab ignotis dubias radicibus herbas.</span><span class="linebreak"></span>
<span class="line">Quae mollire queunt flarama, quae frangere morsu,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Quaeque per abrasas utero demittere fauces,</span><span class="linebreak"></span>
<span class="line">Plurimaque humanis ante hoc incognita mensis</span><span class="linebreak"></span>
<span class="line">Diripiens miles saturum tamen obsidet hostem.</span><span class="linebreak"></span></p>
<p class="lineGroup"><span class="line indent1">Ut primum libuit ruptis evadere claustris</span><span class="linebreak"></span>
<span class="line">Pompeio cunctasque sibi permittere terras,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Non obscura petit latebrosae tempora noctis,</span><span class="linebreak"></span>
<span class="line">Et raptum furto soceri cessantibus armis</span><span class="linebreak"></span>
<span class="line">Dedignatur iter: latis exire ruinis</span><span class="linebreak"></span>
<span class="line">Quaerit, et inpulso turres confringere vallo,</span><span class="linebreak"></span>
<span class="line">Perque omnes gladios et qua via caede paranda est.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Opportuna tamen valli pars visa propinqui,</span><span class="linebreak"></span>
<span class="line">Qua Minici castella vacant, et confraga densis</span><span class="linebreak"></span>
<span class="line">Arboribus dumeta tegunt. Huc pulvere nullo</span><span class="linebreak"></span>
<span class="line">Proditus agmen agit subitusque in moenia venit.</span><span class="linebreak"></span>
<span class="line">Tot simul e campis Latiae fulsere volucres,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Tot cecinere tubae. Ne quid victoria ferro</span><span class="linebreak"></span>
</p></section><notes></notes></section>