<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Magne, times; te iam series ususque laborum</span><span class="linebreak"></span>
<span class="line">Erigit inpatiensque loci fortuna secundi;</span><span class="linebreak"></span>
<span class="line">Nec quemquam iam ferre potest Caesarve priorem</span><span class="linebreak"></span>
<span class="line"><span class="br"></span><span class="lineNumber">126</span><span class="br"></span>Pompeiusve parem. Quis iustius induit arma,</span><span class="linebreak"></span>
<span class="line">Scire nefas; magno se iudice quisque tuetur:</span><span class="linebreak"></span>
<span class="line">Victrix causa deis placuit, sed victa Catoni.</span><span class="linebreak"></span>
<span class="line">Nec coiere pares. Alter vergentibus annis</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>In senium longoque togae tranquillior usu</span><span class="linebreak"></span>
<span class="line">Dedidicit iam pace ducem, famaeque petitor</span><span class="linebreak"></span>
<span class="line">Multa dare in volgus, totus popularibus auris</span><span class="linebreak"></span>
<span class="line">Inpelli, plausuque sui gaudere theatri,</span><span class="linebreak"></span>
<span class="line">Nec reparare novas vires, multumque priori</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Credere fortunae. Stat magni nominis umbra;</span><span class="linebreak"></span>
<span class="line">Qualis frugifero quercus sublimis in agro</span><span class="linebreak"></span>
<span class="line">Exuvias veteres populi sacrataque gestans</span><span class="linebreak"></span>
<span class="line">Dona ducum nec iam validis radicibus haerens</span><span class="linebreak"></span>
<span class="line">Pondere fixa suo est, nudosque per aera ramos</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Effundens trunco, non frondibus, efficit umbram;</span><span class="linebreak"></span>
<span class="line">Et quamvis primo nutet casura sub Euro,</span><span class="linebreak"></span>
<span class="line">Tot circum silvae firmo se robore tollant,</span><span class="linebreak"></span>
<span class="line">Sola tamen colitur. Sed non in Caesare tantum</span><span class="linebreak"></span>
<span class="line">Nomen erat nec fama ducis, sed nescia virtus</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Stare loco, solusque pudor non vincere bello;</span><span class="linebreak"></span>
<span class="line">Acer et indomitus, quo spes quoque ira vocasset,</span><span class="linebreak"></span>
<span class="line">Ferre manum et numquam temerando parcere ferro,</span><span class="linebreak"></span>
<span class="line">Successus urguere suos, instare favori</span><span class="linebreak"></span>
<span class="line">Numinis, inpellens, quidquid sibi summa petenti</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Obstaret, gaudensque viam fecisse ruina.</span><span class="linebreak"></span>
</p></section><notes></notes></section>