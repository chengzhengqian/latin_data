<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Gurgite Penei pro siccis utitur arvis.</span><span class="linebreak"></span>
<span class="line">Hunc fama est Stygiis manare paludibus amnem</span><span class="linebreak"></span>
<span class="line">Et capitis memorem fluvii contagia vilis</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Nolle pati superumque sibi servare timorem.</span><span class="linebreak"></span></p>
<p class="lineGroup"><span class="line indent1">Ut primum emissis patuerunt amnibus arva,</span><span class="linebreak"></span>
<span class="line">Pinguis Bebrycio discessit vomere sulcus;</span><span class="linebreak"></span>
<span class="line">Mox Lelegum dextra pressum descendit aratrum;</span><span class="linebreak"></span>
<span class="line">Aeolidae Dolopesque solum fregere coloni</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Et Magnetes equis, Minyae gens cognita remis.</span><span class="linebreak"></span>
<span class="line">Illic semiferos Ixionidas Centauros</span><span class="linebreak"></span>
<span class="line">Feta Pelethroniis nubes effudit in antris:</span><span class="linebreak"></span>
<span class="line">Aspera te Pholoes frangentem, Monyche, saxa,</span><span class="linebreak"></span>
<span class="line">Teque sub Oetaeo torquentem vertice volsas,</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Rhoece ferox, quas vix Boreas inverteret, ornos,</span><span class="linebreak"></span>
<span class="line">Hospes et Alcidae magni Phole, teque, per amnem</span><span class="linebreak"></span>
<span class="line">Inprobe Lernaeas vector passure sagittas,</span><span class="linebreak"></span>
<span class="line">Teque, senex Chiron, gelido qui sidere fulgens</span><span class="linebreak"></span>
<span class="line">Inpetis Haemonio maiorem Scorpion arcu.</span><span class="linebreak"></span>
<span class="line indent1"><span class="br"></span><span class="lineNumber">395</span><span class="br"></span>Hac tellure feri micuerunt semina Martis.</span><span class="linebreak"></span>
<span class="line">Primus ab aequorea percussis cuspide saxis</span><span class="linebreak"></span>
<span class="line">Thessalicus sonipes, bellis feralibus omen,</span><span class="linebreak"></span>
<span class="line">Exiluit, primus chalybem frenosque momordit</span><span class="linebreak"></span>
<span class="line">Spumavitque novis Lapithae domitoris habenis.</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>Prima fretum scindens Pagasaeo litore pinus</span><span class="linebreak"></span>
<span class="line">Terrenum ignotas hominem proiecit in undas.</span><span class="linebreak"></span>
<span class="line">Primus Thessalicae rector telluris Ionos</span><span class="linebreak"></span>
<span class="line">In formam calidae percussit pondera massae,</span><span class="linebreak"></span>
<span class="line">Fudit et argentum flammis aurumque moneta</span><span class="linebreak"></span>
</p></section><notes></notes></section>