<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Praecipiti fortuna viro, nec vincere tanti,</span><span class="linebreak"></span>
<span class="line">Ut bellum differret, erat. Tum pectore curas</span><span class="linebreak"></span>
<span class="line">Expulit armorum pacique intentus agebat,</span><span class="linebreak"></span>
<span class="line">Quoque modo vanos populi conciret amores,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Gnarus et irarum causas et summa favoris</span><span class="linebreak"></span>
<span class="line">Annona momenta trahi. Namque adserit urbes</span><span class="linebreak"></span>
<span class="line">Sola fames, emiturque metus, cum segne potentes</span><span class="linebreak"></span>
<span class="line">Volgus alunt: nescit plebes ieiuna timere.</span><span class="linebreak"></span>
<span class="line">Curio Sicanias transcendere iussus in urbes,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Qua mare tellurem subitis aut obruit undis</span><span class="linebreak"></span>
<span class="line">Aut scidit, et medias fecit sibi litora terras;</span><span class="linebreak"></span>
<span class="line">Vis illic ingens pelagi, semperque laborant</span><span class="linebreak"></span>
<span class="line">Aequora, ne rupti repetant confinia montes.</span><span class="linebreak"></span>
<span class="line">Bellaque Sardoas etiam sparguntur in oras.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Utraque frugiferis est insula nobilis arvis;</span><span class="linebreak"></span>
<span class="line">Nec prius Hesperiam longinquis messibus ullae</span><span class="linebreak"></span>
<span class="line">Nec Romana magis conplerunt horrea terrae.</span><span class="linebreak"></span>
<span class="line">Ubere vix glaebae superat, cessantibus Austris,</span><span class="linebreak"></span>
<span class="line">Cum medium nubes Borea cogente sub axem</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Effusis magnum Libye tulit imbribus annum.</span><span class="linebreak"></span></p>
<p class="lineGroup"><span class="line indent1">Haec ubi sunt provisa duci, tunc agmina victor</span><span class="linebreak"></span>
<span class="line">Non armata trahens sed pacis habentia voltum,</span><span class="linebreak"></span>
<span class="line">Tecta petit patriae. Pro, si remeasset in urbem,</span><span class="linebreak"></span>
<span class="line">Gallorum tantum populis Arctoque subacta,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Quam seriem rerum longa praemittere pompa,</span><span class="linebreak"></span>
<span class="line">Quas potuit belli facies! ut vincula Rheno</span><span class="linebreak"></span>
<span class="line">Oceanoque daret, celsos ut Gallia currus</span><span class="linebreak"></span>
<span class="line">Nobilis et flavis sequeretur mixta Britannis.</span><span class="linebreak"></span>
</p></section><notes></notes></section>