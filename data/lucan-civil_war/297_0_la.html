<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Arsacidum domino. Non felix Parthia Crassis</span><span class="linebreak"></span>
<span class="line">Exiguae secura fuit provincia Pellae.</span><span class="linebreak"></span></p>
<p class="lineGroup"><span class="line indent1">Iam Pelusiaco veniens a gurgite Nili</span><span class="linebreak"></span>
<span class="line">Rex puer inbellis populi sedaverat iras,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Obside quo pacis Pellaea tutus in aula</span><span class="linebreak"></span>
<span class="line">Caesar erat, cum se parva Cleopatra biremi</span><span class="linebreak"></span>
<span class="line">Corrupto custode Phari laxare catenas</span><span class="linebreak"></span>
<span class="line">Intulit Emathiis ignaro Caesare tectis,</span><span class="linebreak"></span>
<span class="line">Dedecus Aegypti, Latii feralis Erinys,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Romano non casta malo. Quantum inpulit Argos</span><span class="linebreak"></span>
<span class="line">Iliacasque domos facie Spartana nocenti,</span><span class="linebreak"></span>
<span class="line">Hesperios auxit tantum Cleopatra furores.</span><span class="linebreak"></span>
<span class="line">Terruit illa suo, si fas, Capitolia sistro</span><span class="linebreak"></span>
<span class="line">Et Romana petit inbelli signa Canopo</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Caesare captivo Pharios ductura triumphos;</span><span class="linebreak"></span>
<span class="line">Leucadioque fuit dubius sub gurgite casus,</span><span class="linebreak"></span>
<span class="line">An mundum ne nostra quidem matrona teneret.</span><span class="linebreak"></span>
<span class="line">Hoc animi nox illa dedit, quae prima cubili</span><span class="linebreak"></span>
<span class="line">Miscuit incestam ducibus Ptolemaida nostris.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Quis tibi vaesani veniam non donet amoris,</span><span class="linebreak"></span>
<span class="line">Antoni, durum cum Caesaris hauserit ignis</span><span class="linebreak"></span>
<span class="line">Pectus? et in media rabie medioque furore</span><span class="linebreak"></span>
<span class="line">Et Pompeianis habitata manibus aula</span><span class="linebreak"></span>
<span class="line">Sanguine Thessalicae cladis perfusus adulter</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Admisit Venerem curis, et miscuit armis</span><span class="linebreak"></span>
<span class="line">Inlicitosque toros et non ex coniuge partus.</span><span class="linebreak"></span>
<span class="line">Pro pudor! oblitus Magni tibi, Iulia, fratres</span><span class="linebreak"></span>
<span class="line">Obscaena de matre dedit, partesque fugatas</span><span class="linebreak"></span>
</p></section><notes></notes></section>