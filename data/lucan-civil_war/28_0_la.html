<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2">
<h2><span class="ac">Liber Secundus</span></h2>
<p class="lineGroup"><span class="line indent1"><span class="sc">Iamque</span> irae patuere deum, manifestaque belli</span><span class="linebreak"></span>
<span class="line">Signa dedit mundus, legesque et foedera rerum</span><span class="linebreak"></span>
<span class="line">Praescia monstrifero vertit natura tumultu</span><span class="linebreak"></span>
<span class="line">Indixitque nefas. Cur hanc tibi, rector Olympi,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Sollicitis visum mortalibus addere curam,</span><span class="linebreak"></span>
<span class="line">Noscant venturas ut dira per omina clades?</span><span class="linebreak"></span>
<span class="line">Sive parens rerum, cum primum informia regna</span><span class="linebreak"></span>
<span class="line">Materiamque rudem flamma cedente recepit,</span><span class="linebreak"></span>
<span class="line">Fixit in aeternum causas, qua cuncta coercet</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>Se quoque lege tenens, et saecula iussa ferentem</span><span class="linebreak"></span>
<span class="line">Fatorum inmoto divisit limite mundum;</span><span class="linebreak"></span>
<span class="line">Sive nihil positum est sed fors incerta vagatur</span><span class="linebreak"></span>
<span class="line">Fertque refertque vices, et habet mortalia casus:</span><span class="linebreak"></span>
<span class="line">Sit subitum, quodcumque paras; sit caeca futuri</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Mens hominum fati; liceat sperare timenti.</span><span class="linebreak"></span></p>
<p class="lineGroup"><span class="line indent1">Ergo, ubi concipiunt, quantis sit cladibus orbi</span><span class="linebreak"></span>
<span class="line">Constatura fides superum, ferale per urbem</span><span class="linebreak"></span>
<span class="line">Iustitium; latuit plebeio tectus amictu</span><span class="linebreak"></span>
<span class="line">Omnis honos, nullos comitata est purpura fasces.</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>Tum questus tenuere suos, magnusque per omnes</span><span class="linebreak"></span>
<span class="line">Erravit sine voce dolor. Sic funere primo</span><span class="linebreak"></span>
</p></section><notes></notes></section>