<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Atque instar patriae, quamvis in litore nudo,</span><span class="linebreak"></span>
<span class="line">In Cilicum terra, nullis circumdatus armis</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Consultem rebusque novis exordia quaeram,</span><span class="linebreak"></span>
<span class="line">Ingentes praestate animos. Non omnis in arvis</span><span class="linebreak"></span>
<span class="line">Emathiis cecidi, nec sic mea fata premuntur,</span><span class="linebreak"></span>
<span class="line">Ut nequeam relevare caput cladesque receptas</span><span class="linebreak"></span>
<span class="line">Excutere. An Libycae Marium potuere ruinae</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Erigere in fasces et plenis reddere fastis,</span><span class="linebreak"></span>
<span class="line">Me pulsum leviore manu fortuna tenebit?</span><span class="linebreak"></span>
<span class="line">Mille meae Graio volvuntur in aequore puppes,</span><span class="linebreak"></span>
<span class="line">Mille duces; sparsit potius Pharsalia nostras</span><span class="linebreak"></span>
<span class="line">Quam subvertit opes. Sed me vel sola tueri</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Fama potest rerum, toto quas gessimus orbe,</span><span class="linebreak"></span>
<span class="line">Et nomen, quod mundus amat. Vos pendite regna</span><span class="linebreak"></span>
<span class="line">Viribus atque fide Libyam Parthosque Pharonque,</span><span class="linebreak"></span>
<span class="line">Quemnam Romanis deceat succurrere rebus.</span><span class="linebreak"></span>
<span class="line">Ast ego curarum vobis arcana mearum</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Expromam mentisque meae quo pondera vergant.</span><span class="linebreak"></span>
<span class="line">Aetas Niliaci nobis suspecta tyranni est,</span><span class="linebreak"></span>
<span class="line">Ardua quippe fides robustos exigit annos.</span><span class="linebreak"></span>
<span class="line">Hinc anceps dubii terret sollertia Mauri;</span><span class="linebreak"></span>
<span class="line">Namque memor generis Carthaginis inpia proles</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Inminet Hesperiae, multusque in pectore vano est</span><span class="linebreak"></span>
<span class="line">Hannibal, obliquo maculat qui sanguine regnum</span><span class="linebreak"></span>
<span class="line">Et Numidas contingit avos. Iam supplice Varo</span><span class="linebreak"></span>
<span class="line">Intumuit viditque loco Romana secundo.</span><span class="linebreak"></span>
</p></section><notes></notes></section>