<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Aequora natura cessant, pontusque vetustas</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Oblitus servare vices non commeat aestu,</span><span class="linebreak"></span>
<span class="line">Non horrore tremit, non solis imagine vibrat.</span><span class="linebreak"></span>
<span class="line">Casibus innumeris fixae patuere carinae.</span><span class="linebreak"></span>
<span class="line">Illinc infestae classes et inertia tonsis</span><span class="linebreak"></span>
<span class="line">Aequora moturae, gravis hinc languore profundi</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Obsessis ventura fames. Nova vota timori</span><span class="linebreak"></span>
<span class="line">Sunt inventa novo, fluctus nimiasque precari</span><span class="linebreak"></span>
<span class="line">Ventorum vires, dum se torpentibus unda</span><span class="linebreak"></span>
<span class="line">Excutiat stagnis et sit mare. Nubila nusquam</span><span class="linebreak"></span>
<span class="line">Undarumque minae; caelo languente fretoque</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Naufragii spes omnis abit. Sed nocte fugata</span><span class="linebreak"></span>
<span class="line">Laesum nube dies iubar extulit imaque sensim</span><span class="linebreak"></span>
<span class="line">Concussit pelagi movitque Ceraunia nautis.</span><span class="linebreak"></span>
<span class="line">Inde rapi coepere rates atque aequora classem</span><span class="linebreak"></span>
<span class="line">Curva sequi, quae iam vento fluctuque secundo</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>Lapsa Palaestinas uncis confixit harenas.</span><span class="linebreak"></span></p>
<p class="lineGroup"><span class="line indent1">Prima duces vidit iunctis consistere castris</span><span class="linebreak"></span>
<span class="line">Tellus, quam volucer Genusus, quam mollior Hapsus</span><span class="linebreak"></span>
<span class="line">Circumeunt ripis. Hapso gestare carinas</span><span class="linebreak"></span>
<span class="line">Causa palus, leni quam fallens egerit unda;</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>At Genusum nunc sole nives, nunc imbre solutae</span><span class="linebreak"></span>
<span class="line">Praecipitant; neuter longo se gurgite lassat,</span><span class="linebreak"></span>
<span class="line">Sed minimum terrae vicino litore novit.</span><span class="linebreak"></span>
<span class="line">Hoc fortuna loco tantae duo nomina famae</span><span class="linebreak"></span>
</p></section><notes></notes></section>