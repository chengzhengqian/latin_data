<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et puppem, quae fata feret tam laeta, timebo.</span><span class="linebreak"></span>
<span class="line">Nec solvent audita metus mihi prospera belli,</span><span class="linebreak"></span>
<span class="line">Cum vacuis proiecta locis a Caesare possim</span><span class="linebreak"></span>
<span class="line">Vel fugiente capi. Notescent litora clari</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>Nominis exilio, positaque ibi coniuge Magni</span><span class="linebreak"></span>
<span class="line">Quis Mytilenaeas poterit nescire latebras?</span><span class="linebreak"></span>
<span class="line">Hoc precor extremum: si nil tibi victa relinquent</span><span class="linebreak"></span>
<span class="line">Tutius arma fuga, cum te commiseris undis,</span><span class="linebreak"></span>
<span class="line">Quolibet infaustam potius deflecte carinam:</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>Litoribus quaerere meis.” Sic fata relictis</span><span class="linebreak"></span>
<span class="line">Exiluit stratis amens tormentaque nulla</span><span class="linebreak"></span>
<span class="line">Vult differre mora. Non maesti pectora Magni</span><span class="linebreak"></span>
<span class="line">Sustinet amplexu dulci, non colla tenere,</span><span class="linebreak"></span>
<span class="line">Extremusque perit tam longi fructus amoris,</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>Praecipitantque suos luctus, neuterque recedens</span><span class="linebreak"></span>
<span class="line">Sustinuit dixisse “vale”; vitamque per omnem</span><span class="linebreak"></span>
<span class="line">Nulla fuit tam maesta dies; nam cetera damna</span><span class="linebreak"></span>
<span class="line">Durata iam mente malis firmaque tulerunt.</span><span class="linebreak"></span></p>
<p class="lineGroup"><span class="line indent1">Labitur infelix manibusque excepta suorum</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>Fertur ad aequoreas, ac se prosternit, harenas,</span><span class="linebreak"></span>
<span class="line">Litoraque ipsa tenet, tandemque inlata carinae est.</span><span class="linebreak"></span>
<span class="line">Non sic infelix patriam portusque reliquit</span><span class="linebreak"></span>
<span class="line">Hesperios, saevi premerent cum Caesaris arma.</span><span class="linebreak"></span>
<span class="line">Fida comes Magni vadit duce sola relicto</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>Pompeiumque fugit. Quae nox tibi proxima venit,</span><span class="linebreak"></span>
<span class="line">Insomnis; viduo tum primum frigida lecto</span><span class="linebreak"></span>
<span class="line">Atque insueta quies uni, nudumque marito</span><span class="linebreak"></span>
</p></section><notes></notes></section>