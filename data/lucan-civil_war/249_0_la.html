<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Depressum tumulo, quod non legat advena rectus,</span><span class="linebreak"></span>
<span class="line">Quod nisi monstratum Romanus transeat hospes.</span><span class="linebreak"></span></p>
<p class="lineGroup"><span class="line indent1">Noxia civili tellus Aegyptia fato,</span><span class="linebreak"></span>
<span class="line">Haud equidem inmerito Cumanae carmine vatis</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>Cautum, ne Nili Pelusia tangeret ora</span><span class="linebreak"></span>
<span class="line">Hesperius miles ripasque aestate tumentes.</span><span class="linebreak"></span>
<span class="line">Quid tibi, saeva, precer pro tanto crimine, tellus?</span><span class="linebreak"></span>
<span class="line">Vertat aquas Nilus quo nascitur orbe retentus,</span><span class="linebreak"></span>
<span class="line">Et steriles egeant hibernis imbribus agri,</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>Totaque in Aethiopum putres solvaris harenas.</span><span class="linebreak"></span>
<span class="line">Nos in templa tuam Romana recepimus Isim</span><span class="linebreak"></span>
<span class="line">Semideosque canes et sistra iubentia luctus</span><span class="linebreak"></span>
<span class="line">Et, quem tu plangens hominem testaris, Osirim:</span><span class="linebreak"></span>
<span class="line">Tu nostros, Aegypte, tenes in pulvere manes.</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>Tu quoque, cum saevo dederis iam templa tyranno,</span><span class="linebreak"></span>
<span class="line">Nondum Pompei cineres, o Roma, petisti;</span><span class="linebreak"></span>
<span class="line">Exul adhuc iacet umbra ducis. Si saecula prima</span><span class="linebreak"></span>
<span class="line">Victoris timuere minas, nunc excipe saltem</span><span class="linebreak"></span>
<span class="line">Ossa tui Magni, si nondum subruta fluctu</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>Invisa tellure sedent. Quis busta timebit,</span><span class="linebreak"></span>
<span class="line">Quis sacris dignam movisse verebitur umbram?</span><span class="linebreak"></span>
<span class="line">Imperet hoc nobis utinam scelus et velit uti</span><span class="linebreak"></span>
<span class="line">Nostro Roma sinu: satis o nimiumque beatus,</span><span class="linebreak"></span>
<span class="line">Si mihi contingat manes transferre revolsos</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>Ausoniam, si tale ducis violare sepulchrum.</span><span class="linebreak"></span>
<span class="line">Forsitan, aut sulco sterili cum poscere finem</span><span class="linebreak"></span>
<span class="line">A superis aut Roma volet feralibus Austris</span><span class="linebreak"></span>
<span class="line">Ignibus aut nimiis aut terrae tecta moventi,</span><span class="linebreak"></span>
<span class="line">Consilio iussuque deum transibis in urbem,</span><span class="linebreak"></span>
</p></section><notes></notes></section>