<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">230</span><span class="br"></span>Hos alio, Fortuna, vocas, olimque potentes</span><span class="linebreak"></span>
<span class="line">Concurrunt. Neuter civilia bella moveret,</span><span class="linebreak"></span>
<span class="line">Contentus quo Sulla fuit.” Sic maesta senectus</span><span class="linebreak"></span>
<span class="line">Praeteritique memor flebat metuensque futuri.</span><span class="linebreak"></span></p>
<p class="lineGroup"><span class="line indent1">At non magnanimi percussit pectora Bruti</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Terror, et in tanta pavidi formidine motus</span><span class="linebreak"></span>
<span class="line">Pars populi lugentis erat; sed nocte sopora,</span><span class="linebreak"></span>
<span class="line">Parrhasis obliquos Helice cum verteret axes,</span><span class="linebreak"></span>
<span class="line">Atria cognati pulsat non ampla Catonis.</span><span class="linebreak"></span>
<span class="line">Invenit insomni volventem publica cura</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Fata virum casusque urbis cunctisque timentem</span><span class="linebreak"></span>
<span class="line">Securumque sui, farique his vocibus orsus:</span><span class="linebreak"></span>
<span class="line">“Omnibus expulsae terris olimque fugatae</span><span class="linebreak"></span>
<span class="line">Virtutis iam sola fides, quam turbine nullo</span><span class="linebreak"></span>
<span class="line">Excutiet fortuna tibi, tu mente labantem</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Derige me, dubium certo tu robore firma.</span><span class="linebreak"></span>
<span class="line">Namque alii Magnum vel Caesaris arma sequantur:</span><span class="linebreak"></span>
<span class="line">Dux Bruto Cato solus erit. Pacemne tueris</span><span class="linebreak"></span>
<span class="line">Inconcussa tenens dubio vestigia mundo?</span><span class="linebreak"></span>
<span class="line">An placuit ducibus scelerum populique furentis</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Cladibus inmixtum civile absolvere bellum?</span><span class="linebreak"></span>
<span class="line">Quemque suae rapiunt scelerata in proelia causae:</span><span class="linebreak"></span>
<span class="line">Hos polluta domus legesque in pace timendae,</span><span class="linebreak"></span>
<span class="line">Hos ferro fugienda fames mundique ruinae</span><span class="linebreak"></span>
<span class="line">Permiscenda fides. Nullum furor egit in arma:</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Castra petunt magna victi mercede; tibi uni</span><span class="linebreak"></span>
<span class="line">Per se bella placent? quid tot durare per annos</span><span class="linebreak"></span>
</p></section><notes></notes></section>