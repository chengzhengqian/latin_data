<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Par labor atque metus, pretio maiore petuntur.</span><span class="linebreak"></span>
<span class="line">Bellantem geminis tenuit te Gallia lustris,</span><span class="linebreak"></span>
<span class="line">Pars quota terrarum! facili si proelia pauca</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Gesseris eventu, tibi Roma subegerit orbem.</span><span class="linebreak"></span>
<span class="line">Nunc neque te longi remeantem pompa triumphi</span><span class="linebreak"></span>
<span class="line">Excipit, aut sacras poscunt Capitolia laurus;</span><span class="linebreak"></span>
<span class="line">Livor edax tibi cuncta negat, gentesque subactas</span><span class="linebreak"></span>
<span class="line">Vix inpune feres. Socerum depellere regno</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>Decretum genero est; partiri non potes orbem,</span><span class="linebreak"></span>
<span class="line">Solus habere potes.” Sic postquam fatus, et ipsi</span><span class="linebreak"></span>
<span class="line">In bellum prono tantum tamen addidit irae</span><span class="linebreak"></span>
<span class="line">Accenditque ducem, quantum clamore iuvatur</span><span class="linebreak"></span>
<span class="line">Eleus sonipes, quamvis iam carcere clauso</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>Inmineat foribus pronusque repagula laxet.</span><span class="linebreak"></span>
<span class="line">Convocat armatos extemplo ad signa maniplos,</span><span class="linebreak"></span>
<span class="line">Utque satis trepidum turba coeunte tumultum</span><span class="linebreak"></span>
<span class="line">Conposuit voltu dextraque silentia iussit,</span><span class="linebreak"></span>
<span class="line">“Bellorum o socii, qui mille pericula Martis</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>Mecum” ait “experti decimo iam vincitis anno,</span><span class="linebreak"></span>
<span class="line">Hoc cruor Arctois meruit diffusus in arvis</span><span class="linebreak"></span>
<span class="line">Volneraque et mortes hiemesque sub Alpibus actae?</span><span class="linebreak"></span>
<span class="line">Non secus ingenti bellorum Roma tumultu</span><span class="linebreak"></span>
<span class="line">Concutitur, quam si Poenus transcenderet Alpes</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Hannibal: inplentur validae tirone cohortes;</span><span class="linebreak"></span>
<span class="line">In classem cadit omne nemus; terraque marique</span><span class="linebreak"></span>
<span class="line">Iussus Caesar agi. Quid? si mihi signa iacerent</span><span class="linebreak"></span>
</p></section><notes></notes></section>