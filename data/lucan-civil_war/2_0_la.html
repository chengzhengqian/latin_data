<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et qua bruma rigens ac nescia vere remitti</span><span class="linebreak"></span>
<span class="line">Astringit Scythico glacialem frigore pontum!</span><span class="linebreak"></span>
<span class="line">Sub iuga iam Seres, iam barbarus isset Araxes,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>Et gens si qua iacet nascenti conscia Nilo.</span><span class="linebreak"></span>
<span class="line">Tum, si tantus amor belli tibi, Roma, nefandi,</span><span class="linebreak"></span>
<span class="line">Totum sub Latias leges cum miseris orbem,</span><span class="linebreak"></span>
<span class="line">In te verte manus; nondum tibi defuit hostis.</span><span class="linebreak"></span>
<span class="line">At nunc semirutis pendent quod moenia tectis</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Urbibus Italiae lapsisque ingentia muris</span><span class="linebreak"></span>
<span class="line">Saxa iacent nulloque domus custode tenentur</span><span class="linebreak"></span>
<span class="line">Rarus et antiquis habitator in urbibus errat,</span><span class="linebreak"></span>
<span class="line">Horrida quod dumis multosque inarata per annos</span><span class="linebreak"></span>
<span class="line">Hesperia est desuntque manus poscentibus arvis,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Non tu, Pyrrhe ferox, nec tantis cladibus auctor</span><span class="linebreak"></span>
<span class="line">Poenus erit; nulli penitus descendere ferro</span><span class="linebreak"></span>
<span class="line">Contigit: alta sedent civilis volnera dextrae.</span><span class="linebreak"></span></p>
<p class="lineGroup"><span class="line indent1">Quod si non aliam venturo fata Neroni</span><span class="linebreak"></span>
<span class="line">Invenere viam magnoque aeterna parantur</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Regna deis caelumque suo servire Tonanti</span><span class="linebreak"></span>
<span class="line">Non nisi saevorum potuit post bella gigantum,</span><span class="linebreak"></span>
<span class="line">Iam nihil, o superi, querimur; scelera ista nefasque</span><span class="linebreak"></span>
<span class="line">Hac mercede placent; diros Pharsalia campos</span><span class="linebreak"></span>
<span class="line">Inpleat et Poeni saturentur sanguine manes;</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Ultima funesta concurrant proelia Munda;</span><span class="linebreak"></span>
<span class="line">His, Caesar, Perusina fames Mutinaeque labores</span><span class="linebreak"></span>
<span class="line">Accedant fatis et quas premit aspera classes</span><span class="linebreak"></span>
<span class="line">Leucas et ardenti servilia bella sub Aetna:</span><span class="linebreak"></span>
</p></section><notes></notes></section>