<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Accipit; hae nullo fixerunt robore terram</span><span class="linebreak"></span>
<span class="line">Sed per iter longum causa repsere latenti.</span><span class="linebreak"></span>
<span class="line">Cum tantum nutaret onus, telluris inanes</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>Concussisse sinus quaerentem erumpere ventum</span><span class="linebreak"></span>
<span class="line">Credidit et muros mirata est stare iuventus.</span><span class="linebreak"></span>
<span class="line">Illinc tela cadunt excelsas urbis in arces.</span><span class="linebreak"></span>
<span class="line">Sed maior Graio Romana in corpora ferro</span><span class="linebreak"></span>
<span class="line">Vis inerat. Nec enim solis excussa lacertis</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>Lancea, sed tenso ballistae turbine rapta,</span><span class="linebreak"></span>
<span class="line">Haud unum contenta latus transire quiescit,</span><span class="linebreak"></span>
<span class="line">Sed pandens perque arma viam perque ossa relicta</span><span class="linebreak"></span>
<span class="line">Morte fugit: superest telo post volnera cursus.</span><span class="linebreak"></span>
<span class="line">At saxum quotiens ingenti verberis actu</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>Excutitur, qualis rupes, quam vertice montis</span><span class="linebreak"></span>
<span class="line">Abscidit inpulsu ventorum adiuta vetustas,</span><span class="linebreak"></span>
<span class="line">Frangit cuncta ruens nec tantum corpora pressa</span><span class="linebreak"></span>
<span class="line">Exanimat, totos cum sanguine dissipat artus.</span><span class="linebreak"></span>
<span class="line">Ut tamen hostiles densa testudine muros</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>Tecta subit virtus, armisque innexa priores</span><span class="linebreak"></span>
<span class="line">Arma ferunt, galeamque extensus protegit umbo,</span><span class="linebreak"></span>
<span class="line">Quae prius ex longo nocuerunt missa recessu,</span><span class="linebreak"></span>
<span class="line">Iam post terga cadunt. Nec Grais flectere iactum</span><span class="linebreak"></span>
<span class="line">Aut facilis labor est longinqua ad tela parati</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>Tormenti mutare modum; sed pondere solo</span><span class="linebreak"></span>
<span class="line">Contenti nudis evolvunt saxa lacertis.</span><span class="linebreak"></span>
<span class="line">Dum fuit armorum series, ut grandine tecta</span><span class="linebreak"></span>
<span class="line">Innocua percussa sonant, sic omnia tela</span><span class="linebreak"></span>
<span class="line">Respuit; at postquam virtus incerta virorum</span><span class="linebreak"></span>
</p></section><notes></notes></section>