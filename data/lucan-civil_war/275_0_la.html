<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">600</span><span class="br"></span>Scandere Pompei, quam frangere colla Iugurthae.</span><span class="linebreak"></span>
<span class="line">Ecce parens verus patriae, dignissimus aris,</span><span class="linebreak"></span>
<span class="line">Roma, tuis, per quem numquam iurare pudebit,</span><span class="linebreak"></span>
<span class="line">Et quem, si steteris umquam cervice soluta,</span><span class="linebreak"></span>
<span class="line">Nunc, olim, factura deum es. Iam spissior ignis,</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Et plaga, quam nullam superi mortalibus ultra</span><span class="linebreak"></span>
<span class="line">A medio fecere die, calcatur, et unda</span><span class="linebreak"></span>
<span class="line">Rarior. Inventus mediis fons unus harenis</span><span class="linebreak"></span>
<span class="line">Largus aquae, sed quem serpentum turba tenebat</span><span class="linebreak"></span>
<span class="line">Vix capiente loco. Stabant in margine siccae</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>Aspides, in mediis sitiebant dipsades undis.</span><span class="linebreak"></span>
<span class="line">Ductor, ut aspexit perituros fonte relicto,</span><span class="linebreak"></span>
<span class="line">Adloquitur: “Vana specie conterrite leti,</span><span class="linebreak"></span>
<span class="line">Ne dubita, miles, tutos haurire liquores.</span><span class="linebreak"></span>
<span class="line">Noxia serpentum est admixto sanguine pestis;</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Morsu virus habent, et fatum dente minantur,</span><span class="linebreak"></span>
<span class="line">Pocula morte carent.” Dixit dubiumque venenum</span><span class="linebreak"></span>
<span class="line">Hausit; et in tota Libyae fons unus harena</span><span class="linebreak"></span>
<span class="line">Ille fuit, de quo primus sibi posceret undam.</span><span class="linebreak"></span></p>
<p class="lineGroup"><span class="line indent1">Cur Libycus tantis exundet pestibus aer</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Fertilis in mortes, aut quid secreta nocenti</span><span class="linebreak"></span>
<span class="line">Miscuerit natura solo, non cura laborque</span><span class="linebreak"></span>
<span class="line">Noster scire valet, nisi quod volgata per orbem</span><span class="linebreak"></span>
<span class="line">Fabula pro vera decepit saecula causa.</span><span class="linebreak"></span>
<span class="line">Finibus extremis Libyes, ubi fervida tellus</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Accipit Oceanum demisso sole calentem,</span><span class="linebreak"></span>
<span class="line">Squalebant late Phorcynidos arva Medusae,</span><span class="linebreak"></span>
</p></section><notes></notes></section>