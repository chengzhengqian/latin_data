<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Inposuit terrae. Pariter tot regna, tot urbes</span><span class="linebreak"></span>
<span class="line">Fortunamque suam tacta tellure recepit.</span><span class="linebreak"></span></p>
<p class="lineGroup"><span class="line indent1">Sed non tam remeans Caesar iam luce propinqua</span><span class="linebreak"></span>
<span class="line">Quam tacita sua castra fuga comitesque fefellit.</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>Circumfusa duci flevit gemituque suorum</span><span class="linebreak"></span>
<span class="line">Et non ingratis incessit turba querellis.</span><span class="linebreak"></span>
<span class="line">“Quo te, dure, tulit virtus temeraria, Caesar?</span><span class="linebreak"></span>
<span class="line">Aut quae nos viles animas in fata relinquens</span><span class="linebreak"></span>
<span class="line">Invitis spargenda dabas tua membra procellis?</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>Cum tot in hac anima populorum vita salusque</span><span class="linebreak"></span>
<span class="line">Pendeat et tantus caput hoc sibi fecerit orbis,</span><span class="linebreak"></span>
<span class="line">Saevitia est voluisse mori. Nullusne tuorum</span><span class="linebreak"></span>
<span class="line">Emeruit comitum fatis non posse superstes</span><span class="linebreak"></span>
<span class="line">Esse tuis? Cum te raperet mare, corpora segnis</span><span class="linebreak"></span>
<span class="line">Nostra sopor tenuit. Pudet heu! Tibi causa petendae</span><span class="linebreak"></span>
<span class="line">Haec fuit Hesperiae, visum est quod mittere quemquam</span><span class="linebreak"></span>
<span class="line"><span class="br"></span><span class="lineNumber">692</span><span class="br"></span>Tam saevo crudele mari. Sors ultima rerum</span><span class="linebreak"></span>
<span class="line">In dubios casus et prona pericula morti</span><span class="linebreak"></span>
<span class="line">Praecipitare solet: mundi iam summa tenentem</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Permisisse mari tantum! quid numina lassas?</span><span class="linebreak"></span>
<span class="line">Sufficit ad fatum belli favor iste laborque</span><span class="linebreak"></span>
<span class="line">Fortunae, quod te nostris inpegit harenis?</span><span class="linebreak"></span>
<span class="line">Hine usus placuere deum, non rector ut orbis</span><span class="linebreak"></span>
<span class="line">Nec dominus rerum, sed felix naufragus esses?”</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>Talia iactantes discussa nocte serenus</span><span class="linebreak"></span>
</p></section><notes></notes></section>