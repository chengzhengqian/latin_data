<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Insanamque famem permissasque ignibus urbes</span><span class="linebreak"></span>
<span class="line">Moeniaque in praeceps laturos plena tremores</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Hi possent explere viri, quos undique traxit</span><span class="linebreak"></span>
<span class="line">In miseram Fortuna necem, dum munera longi</span><span class="linebreak"></span>
<span class="line">Explicat eripiens aevi, populosque ducesque</span><span class="linebreak"></span>
<span class="line">Constituit campis, per quos tibi, Roma, ruenti</span><span class="linebreak"></span>
<span class="line">Ostendat, quam magna cadas. Quae latius orbem</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>Possedit, citius per prospera fata cucurrit?</span><span class="linebreak"></span>
<span class="line">Omne tibi bellum gentes dedit, omnibus annis</span><span class="linebreak"></span>
<span class="line">Te geminum Titan procedere vidit in axem;</span><span class="linebreak"></span>
<span class="line">Haud multum terrae spatium restabat Eoae,</span><span class="linebreak"></span>
<span class="line">Ut tibi nox, tibi tota dies, tibi curreret aether,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Omniaque errantes stellae Romana viderent.</span><span class="linebreak"></span>
<span class="line">Sed retro tua fata tulit par omnibus annis</span><span class="linebreak"></span>
<span class="line">Emathiae funesta dies. Hac luce cruenta</span><span class="linebreak"></span>
<span class="line">Effectum, ut Latios non horreat India fasces,</span><span class="linebreak"></span>
<span class="line">Nec vetitos errare Dahas in moenia ducat</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>Sarmaticumque premat succinctus consul aratrum,</span><span class="linebreak"></span>
<span class="line">Quod semper saevas debet tibi Parthia poenas,</span><span class="linebreak"></span>
<span class="line">Quod fugiens civile nefas redituraque numquam</span><span class="linebreak"></span>
<span class="line">Libertas ultra Tigrim Rhenumque recessit</span><span class="linebreak"></span>
<span class="line">Ac, totiens nobis iugulo quaesita, vagatur,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Germanum Scythicumque bonum, nec respicit ultra</span><span class="linebreak"></span>
<span class="line">Ausoniam, vellem, populis incognita nostris.</span><span class="linebreak"></span>
<span class="line">Volturis ut primum laevo fundata volatu</span><span class="linebreak"></span>
<span class="line">Romulus infami conplevit moenia luco,</span><span class="linebreak"></span>
<span class="line">Usque ad Thessalicas servisses, Roma, ruinas.</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>De Brutis, Fortuna, queror. Quid tempora legum</span><span class="linebreak"></span>
</p></section><notes></notes></section>