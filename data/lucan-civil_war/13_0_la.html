<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Marte sub adverso, ruerentque in terga feroces</span><span class="linebreak"></span>
<span class="line">Gallorum populi? nunc, cum fortuna secundis</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>Mecum rebus agat superique ad summa vocantes,</span><span class="linebreak"></span>
<span class="line">Temptamur. Veniat longa dux pace solutus</span><span class="linebreak"></span>
<span class="line">Milite cum subito partesque in bella togatae</span><span class="linebreak"></span>
<span class="line">Marcellusque loquax et, nomina vana, Catones.</span><span class="linebreak"></span>
<span class="line">Scilicet extremi Pompeium emptique clientes</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Continuo per tot satiabunt tempora regno?</span><span class="linebreak"></span>
<span class="line">Ille reget currus nondum patientibus annis?</span><span class="linebreak"></span>
<span class="line">Ille semel raptos numquam dimittet honores?</span><span class="linebreak"></span>
<span class="line">Quid iam rura querar totum suppressa per orbem</span><span class="linebreak"></span>
<span class="line">Ac iussam servire famem? quis castra timenti</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>Nescit mixta foro, gladii cum triste micantes</span><span class="linebreak"></span>
<span class="line">Iudicium insolita trepidum cinxere corona,</span><span class="linebreak"></span>
<span class="line">Atque auso medias perrumpere milite leges</span><span class="linebreak"></span>
<span class="line"> Pompeiana reum clauserunt signa Milonem?</span><span class="linebreak"></span>
<span class="line">Nunc quoque, ne lassum teneat privata senectus,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Bella nefanda parat suetus civilibus armis</span><span class="linebreak"></span>
<span class="line">Et docilis Sullam scelerum vicisse magistrum.</span><span class="linebreak"></span>
<span class="line">Utque ferae tigres nunquam posuere furorem,</span><span class="linebreak"></span>
<span class="line">Quas nemore Hyrcano, matrum dum lustra secuntur,</span><span class="linebreak"></span>
<span class="line">Altus caesorum pavit cruor armentorum,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>Sic et Sullanum solito tibi lambere ferrum</span><span class="linebreak"></span>
<span class="line">Durat, Magne, sitis. Nullus semel ore receptus</span><span class="linebreak"></span>
<span class="line">Pollutas patitur sanguis mansuescere fauces.</span><span class="linebreak"></span>
<span class="line">Quem tamen inveniet tam longa potentia finem?</span><span class="linebreak"></span>
<span class="line">Quis scelerum modus est? ex hoc iam te, inprobe, regno</span><span class="linebreak"></span>
</p></section><notes></notes></section>