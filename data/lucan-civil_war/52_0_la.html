<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">630</span><span class="br"></span>Cum mediae iaceant inmensis tractibus Alpes,</span><span class="linebreak"></span>
<span class="line">Tum subole e tanta natum, cui firmior aetas,</span><span class="linebreak"></span>
<span class="line">Adfatur: “Mundi iubeo temptare recessus:</span><span class="linebreak"></span>
<span class="line">Euphraten Nilumque move, quo nominis usque</span><span class="linebreak"></span>
<span class="line">Nostri fama venit, quas est volgata per urbes</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Post me Roma ducem. Sparsos per rura colonos</span><span class="linebreak"></span>
<span class="line">Redde mari Cilicas; Pharios hinc concute reges</span><span class="linebreak"></span>
<span class="line">Tigranemque meum; nec Pharnacis arma relinquas,</span><span class="linebreak"></span>
<span class="line">Admoneo, nec tu populos utraque vagantes</span><span class="linebreak"></span>
<span class="line">Armenia Pontique feras per litora gentes</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>Riphaeasque manus et quas tenet aequore denso</span><span class="linebreak"></span>
<span class="line">Pigra palus Scythici patiens Maeotia plaustri,</span><span class="linebreak"></span>
<span class="line">Et—quid plura moror? totos mea, nate, per ortus</span><span class="linebreak"></span>
<span class="line">Bella feres totoque urbes agitabis in orbe</span><span class="linebreak"></span>
<span class="line">Perdomitas; omnes redeant in castra triumphi.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>At vos, qui Latios signatis nomine fastos,</span><span class="linebreak"></span>
<span class="line">Primus in Epirum Boreas agat; inde per arva</span><span class="linebreak"></span>
<span class="line">Graiorum Macetumque novas adquirite vires,</span><span class="linebreak"></span>
<span class="line">Dum paci dat tempus hiemps.” Sic fatur, et omnes</span><span class="linebreak"></span>
<span class="line">Iussa gerunt solvuntque cavas a litore puppes.</span><span class="linebreak"></span>
<span class="line indent1"><span class="br"></span><span class="lineNumber">650</span><span class="br"></span>At numquam patiens pacis longaeque quietis</span><span class="linebreak"></span>
<span class="line">Armorum, ne quid fatis mutare liceret,</span><span class="linebreak"></span>
<span class="line">Adsequitur generique premit vestigia Caesar.</span><span class="linebreak"></span>
<span class="line">Sufficerent aliis primo tot moenia cursu</span><span class="linebreak"></span>
<span class="line">Rapta, tot oppressae depulsis hostibus arces,</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>Ipsa, caput mundi, bellorum maxima merces,</span><span class="linebreak"></span>
<span class="line">Roma capi facilis; sed Caesar in omnia praeceps,</span><span class="linebreak"></span>
</p></section><notes></notes></section>