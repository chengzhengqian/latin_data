<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Nunc et ficta perit. Non iam regnare pudebit,</span><span class="linebreak"></span>
<span class="line">Nec color imperii nec frons erit ulla senatus.</span><span class="linebreak"></span>
<span class="line">O felix, cui summa dies fuit obvia victo</span><span class="linebreak"></span>
<span class="line">Et cui quaerendos Pharium scelus obtulit enses.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Forsitan in soceri potuisses vivere regno.</span><span class="linebreak"></span>
<span class="line">Scire mori sors prima viris, sed proxima cogi.</span><span class="linebreak"></span>
<span class="line">Et mihi, si fatis aliena in iura venimus,</span><span class="linebreak"></span>
<span class="line">Fac talem, Fortuna, Iubam; non deprecor hosti</span><span class="linebreak"></span>
<span class="line">Servari, dum me servet cervice recisa.”</span><span class="linebreak"></span>
<span class="line indent1"><span class="br"></span><span class="lineNumber">215</span><span class="br"></span>Vocibus his maior, quam si Romana sonarent</span><span class="linebreak"></span>
<span class="line">Rostra ducis laudes, generosam venit ad umbram</span><span class="linebreak"></span>
<span class="line">Mortis honos. Fremit interea discordia volgi,</span><span class="linebreak"></span>
<span class="line">Castrorum bellique piget post funera Magni;</span><span class="linebreak"></span>
<span class="line">Cum Tarcondimotus linquendi signa Catonis</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Sustulit. Hunc rapta fugientem classe secutus</span><span class="linebreak"></span>
<span class="line">Litus in extremum tali Cato voce notavit:</span><span class="linebreak"></span>
<span class="line">“O numquam pacate Cilix, iterumne rapinas</span><span class="linebreak"></span>
<span class="line">Vadis in aequoreas? Magnum fortuna removit:</span><span class="linebreak"></span>
<span class="line">Iam pelago pirata redis.” Tum respicit omnes</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>In coetu motuque viros, quorum unus aperta</span><span class="linebreak"></span>
<span class="line">Mente fugae tali conpellat voce regentem:</span><span class="linebreak"></span>
<span class="line">“Nos, Cato,—da veniam—Pompei duxit in arma,</span><span class="linebreak"></span>
<span class="line">Non belli civilis amor, partesque favore</span><span class="linebreak"></span>
<span class="line">Fecimus. Ille iacet, quem paci praetulit orbis,</span><span class="linebreak"></span>
</p></section><notes></notes></section>