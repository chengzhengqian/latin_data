<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Nil opus est votis, iam fatum accersite ferro.</span><span class="linebreak"></span>
<span class="line">In manibus vestris, quantus sit Caesar, habetis.</span><span class="linebreak"></span>
<span class="line">Haec est illa dies, mihi quam Rubiconis ad undas</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Promissam memini, cuius spe movimus arma,</span><span class="linebreak"></span>
<span class="line">In quam distulimus vetitos remeare triumphos,</span><span class="linebreak"></span>
<span class="line">Haec, fato quae teste probet, quis iustius arma</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Sumpserit; haec acies victum factura nocentem est.</span><span class="linebreak"></span>
<span class="line">Si pro me patriam ferro flammisque petistis,</span><span class="linebreak"></span>
<span class="line">Nunc pugnate truces gladioque exsolvite culpam:</span><span class="linebreak"></span>
<span class="line">Nulla manus, belli mutato iudice, pura est.</span><span class="linebreak"></span>
<span class="line">Non mihi res agitur, sed, vos ut libera sitis</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Turba, precor gentes ut ius habeatis in omnes.</span><span class="linebreak"></span>
<span class="line">Ipse ego privatae cupidus me reddere vitae</span><span class="linebreak"></span>
<span class="line">Plebeiaque toga modicum conponere civem,</span><span class="linebreak"></span>
<span class="line">Omnia dum vobis liceant, nihil esse recuso.</span><span class="linebreak"></span>
<span class="line">Invidia regnate mea. Nec sanguine multo</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Spem mundi petitis: Grais delecta iuventus</span><span class="linebreak"></span>
<span class="line">Gymnasiis aderit studioque ignava palaestrae</span><span class="linebreak"></span>
<span class="line">Et vix arma ferens, aut mixtae dissona turbae</span><span class="linebreak"></span>
<span class="line">Barbaries, non illa tubas, non agmine moto</span><span class="linebreak"></span>
<span class="line">Clamorem latura suum. Civilia paucae</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Bella manus facient; pugnae pars magna levabit</span><span class="linebreak"></span>
<span class="line">His orbem populis Romanumque obteret hostem.</span><span class="linebreak"></span>
<span class="line">Ite per ignavas gentes famosaque regna</span><span class="linebreak"></span>
<span class="line">Et primo ferri motu prosternite mundum,</span><span class="linebreak"></span>
</p></section><notes></notes></section>