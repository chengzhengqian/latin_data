<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Haud trepidam convertit iter; cum moenia clausa</span><span class="linebreak"></span>
<span class="line">Conspicit et densa iuvenum vallata corona.</span><span class="linebreak"></span>
<span class="line indent1"><span class="br"></span><span class="lineNumber">375</span><span class="br"></span>Haud procul a muris tumulus surgentis in altum</span><span class="linebreak"></span>
<span class="line">Telluris parvum diffuso vertice campum</span><span class="linebreak"></span>
<span class="line">Explicat; haec patiens longo munimine cingi</span><span class="linebreak"></span>
<span class="line">Visa duci rupes tutisque aptissima castris.</span><span class="linebreak"></span>
<span class="line">Proxima pars urbis celsam consurgit in arcem</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Par tumulo, mediisque sedent convallibus arva.</span><span class="linebreak"></span>
<span class="line">Tunc res inmenso placuit statura labore,</span><span class="linebreak"></span>
<span class="line">Aggere diversos vasto committere colles.</span><span class="linebreak"></span>
<span class="line">Sed prius, ut totam, qua terra cingitur, urbem</span><span class="linebreak"></span>
<span class="line">Clauderet, a summis perduxit ad aequora castris</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Longum Caesar opus, fontesque et pabula campi</span><span class="linebreak"></span>
<span class="line">Amplexus fossa densas tollentia pinnas</span><span class="linebreak"></span>
<span class="line">Caespitibus crudaque extruxit bracchia terra.</span><span class="linebreak"></span></p>
<p class="lineGroup"><span class="line indent1">Iam satis hoc Graiae memorandum contigit urbi</span><span class="linebreak"></span>
<span class="line">Aeternumque decus, quod non inpulsa nec ipso</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Strata metu tenuit flagrantis in omnia belli</span><span class="linebreak"></span>
<span class="line">Praecipitem cursum, raptisque a Caesare cunctis</span><span class="linebreak"></span>
<span class="line">Vincitur una mora. Quantum est, quod fata tenentur,</span><span class="linebreak"></span>
<span class="line">Quodque virum toti properans inponere mundo</span><span class="linebreak"></span>
<span class="line">Hos perdit Fortuna dies! Tunc omnia late</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Procumbunt nemora et spoliantur robore silvae,</span><span class="linebreak"></span>
<span class="line">Ut, cum terra levis mediam virgultaque molem</span><span class="linebreak"></span>
<span class="line">Suspendant, structa laterum conpage ligatam</span><span class="linebreak"></span>
<span class="line">Artet humum, pressus ne cedat turribus agger.</span><span class="linebreak"></span></p>
<p class="lineGroup"><span class="line indent1">Lucus erat longo numquam violatus ab aevo,</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>Obscurum cingens conexis aera ramis</span><span class="linebreak"></span>
</p></section><notes></notes></section>