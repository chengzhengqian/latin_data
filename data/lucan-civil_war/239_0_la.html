<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Nominis haud metuis caeloque tonante profanas</span><span class="linebreak"></span>
<span class="line">Inseruisse manus, inpure ac semivir, audes?</span><span class="linebreak"></span>
<span class="line">Non domitor mundi nec ter Capitolia curru</span><span class="linebreak"></span>
<span class="line">Invectus regumque potens vindexque senatus</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Victorisque gener, Phario satis esse tyranno</span><span class="linebreak"></span>
<span class="line">Quod poterat, Romanus erat: quid viscera nostra</span><span class="linebreak"></span>
<span class="line">Scrutaris gladio? Nescis, puer inprobe, nescis,</span><span class="linebreak"></span>
<span class="line">Quo tua sit fortuna loco: iam iure sine ullo</span><span class="linebreak"></span>
<span class="line">Nili sceptra tenes; cecidit civilibus armis</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Qui tibi regna dedit. Iam vento vela negarat</span><span class="linebreak"></span>
<span class="line">Magnus et auxilio remorum infanda petebat</span><span class="linebreak"></span>
<span class="line">Litora; quem contra non longa vecta biremi</span><span class="linebreak"></span>
<span class="line">Appulerat scelerata manus, Magnoque patere</span><span class="linebreak"></span>
<span class="line">Fingens regna Phari celsae de puppe carinae</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>In parvam iubet ire ratem, litusque malignum</span><span class="linebreak"></span>
<span class="line">Incusat bimaremque vadis frangentibus aestum,</span><span class="linebreak"></span>
<span class="line">Qui vetet externas terris adpellere classes.</span><span class="linebreak"></span>
<span class="line">Quod nisi fatorum leges intentaque iussu</span><span class="linebreak"></span>
<span class="line">Ordinis aeterni miserae vicinia mortis</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>Damnatum leto traherent ad litora Magnum,</span><span class="linebreak"></span>
<span class="line">Non ulli comitum sceleris praesagia derant:</span><span class="linebreak"></span>
<span class="line">Quippe, fides si pura foret, si regia Magno,</span><span class="linebreak"></span>
<span class="line">Sceptrorum auctori, vera pietate pateret,</span><span class="linebreak"></span>
<span class="line">Venturum tota Pharium cum classe tyrannum.</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Sed cedit fatis classemque relinquere iussus</span><span class="linebreak"></span>
<span class="line">Obsequitur, letumque iuvat praeferre timori.</span><span class="linebreak"></span>
<span class="line">Ibat in hostilem praeceps Cornelia puppem,</span><span class="linebreak"></span>
</p></section><notes></notes></section>