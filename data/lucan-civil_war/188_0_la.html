<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Stare labor belli; potui sine caede subaetum</span><span class="linebreak"></span>
<span class="line">Captivumque ducem violatae tradere paci.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>Quis furor, o caeci, scelerum? Civilia bella</span><span class="linebreak"></span>
<span class="line">Gesturi metuunt, ne non cum sanguine vincant.</span><span class="linebreak"></span>
<span class="line">Abstulimus terras, exclusimus aequore toto,</span><span class="linebreak"></span>
<span class="line">Ad praematuras segetum ieiuna rapinas</span><span class="linebreak"></span>
<span class="line">Agmina conpulimus, votumque effecimus hosti,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Ut mallet sterni gladiis mortemque suorum</span><span class="linebreak"></span>
<span class="line">Permiscere meis. Belli pars magna peracta est</span><span class="linebreak"></span>
<span class="line">His, quibus effectum est, ne pugnam tiro paveret,</span><span class="linebreak"></span>
<span class="line">Si modo virtutis stimulis iraeque calore</span><span class="linebreak"></span>
<span class="line">Signa petunt. Multos in summa pericula misit</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Venturi timor ipse mali. Fortissimus ille est,</span><span class="linebreak"></span>
<span class="line">Qui promptus metuenda pati, si comminus instent,</span><span class="linebreak"></span>
<span class="line">Et differre potest. Placet haec tam prospera rerum</span><span class="linebreak"></span>
<span class="line">Tradere fortunae, gladio permittere mundi</span><span class="linebreak"></span>
<span class="line">Discrimen; pugnare ducem, quam vincere, malunt.</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Res mihi Romanas dederas, Fortuna, regendas:</span><span class="linebreak"></span>
<span class="line">Accipe maiores et caeco in Marte tuere.</span><span class="linebreak"></span>
<span class="line">Pompei nec crimen erit nec gloria bellum.</span><span class="linebreak"></span>
<span class="line">Vincis apud superos votis me, Caesar, iniquis:</span><span class="linebreak"></span>
<span class="line">Pugnatur. Quantum scelerum quantumque malorum</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>In populos lux ista feret! quot regna iacebunt!</span><span class="linebreak"></span>
<span class="line">Sanguine Romano quam turbidus ibit Enipeus!</span><span class="linebreak"></span>
<span class="line">Prima velim caput hoc funesti lancea belli,</span><span class="linebreak"></span>
<span class="line">Si sine momento rerum partisque ruina</span><span class="linebreak"></span>
</p></section><notes></notes></section>