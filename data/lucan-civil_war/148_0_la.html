<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Non tota te mole premat. Si numina nostras</span><span class="linebreak"></span>
<span class="line">Inpulerint acies, maneat pars optima Magni,</span><span class="linebreak"></span>
<span class="line">Sitque mihi, si fata prement victorque cruentus,</span><span class="linebreak"></span>
<span class="line">Quo fugisse velim.” Vix tantum infirma dolorem</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>Cepit, et attonito cesserunt pectore sensus.</span><span class="linebreak"></span>
<span class="line">Tandem vox maestas potuit proferre querellas:</span><span class="linebreak"></span>
<span class="line">“Nil mihi de fatis thalami superisque relictum est,</span><span class="linebreak"></span>
<span class="line">Magne, queri: nostros non rumpit funus amores</span><span class="linebreak"></span>
<span class="line">Nec diri fax summa rogi, sed sorte frequenti</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>Plebeiaque nimis careo dimissa marito.</span><span class="linebreak"></span>
<span class="line">Hostis ad adventum rumpamus foedera taedae,</span><span class="linebreak"></span>
<span class="line">Placemus socerum! Sic est tibi cognita, Magne,</span><span class="linebreak"></span>
<span class="line">Nostra fides? credisne aliquid mihi tutius esse</span><span class="linebreak"></span>
<span class="line">Quam tibi? non olim casu pendemus ab uno?</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>Fulminibus me, saeve, iubes tantaeque ruinae</span><span class="linebreak"></span>
<span class="line">Absentem praestare caput? secura videtur</span><span class="linebreak"></span>
<span class="line">Sors tibi, cum facias etiamnunc vota, perisse?</span><span class="linebreak"></span>
<span class="line">Ut nolim servire malis sed morte parata</span><span class="linebreak"></span>
<span class="line">Te sequar ad manes, feriat dum maesta remotas</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Fama procul terras, vivam tibi nempe superstes.</span><span class="linebreak"></span>
<span class="line">Adde, quod adsuescis fatis tantumque dolorem,</span><span class="linebreak"></span>
<span class="line">Crudelis, me ferre doces. Ignosce fatenti,</span><span class="linebreak"></span>
<span class="line">Posse pati timeo. Quod si sunt vota, deisque</span><span class="linebreak"></span>
<span class="line">Audior, eventus rerum sciet ultima coniunx.</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>Sollicitam rupes iam te victore tenebunt,</span><span class="linebreak"></span>
</p></section><notes></notes></section>