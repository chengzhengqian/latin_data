<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">345</span><span class="br"></span>Nec parat occultae caedem committere fraudi</span><span class="linebreak"></span>
<span class="line">Invictumque ducem detecto Marte lacessit.</span><span class="linebreak"></span>
<span class="line">Tantum animi delicta dabant, ut colla ferire</span><span class="linebreak"></span>
<span class="line">Caesaris et socerum iungi tibi, Magne, iuberet;</span><span class="linebreak"></span>
<span class="line">Atque haec dicta monet famulos perferre fideles</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>Ad Pompeianae socium sibi caedis Achillam,</span><span class="linebreak"></span>
<span class="line">Quem puer inbellis cunctis praefecerat armis</span><span class="linebreak"></span>
<span class="line">Et dederat ferrum, nullo sibi iure retento,</span><span class="linebreak"></span>
<span class="line">In cunctos in seque simul. “Tu mollibus” inquit</span><span class="linebreak"></span>
<span class="line">“Nunc incumbe toris et pingues exige somnos:</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>Invasit Cleopatra domum; nec prodita tantum est</span><span class="linebreak"></span>
<span class="line">Sed donata Pharos. Cessas accurrere solus</span><span class="linebreak"></span>
<span class="line">Ad dominae thalamos? nubit soror inpia fratri,</span><span class="linebreak"></span>
<span class="line">Nam Latio iam nupta duci est, interque maritos</span><span class="linebreak"></span>
<span class="line">Discurrens Aegypton habet Romamque meretur.</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>Expugnare senem potuit Cleopatra venenis:</span><span class="linebreak"></span>
<span class="line">Crede, miser, puero, quem nox si iunxerit una</span><span class="linebreak"></span>
<span class="line">Et semel amplexus incesto pectore passus</span><span class="linebreak"></span>
<span class="line">Hauserit obscaenum titulo pietatis amorem,</span><span class="linebreak"></span>
<span class="line">Meque tuumque caput per singula forsitan illi</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Oscula donabit. Crucibus flammisque luemus,</span><span class="linebreak"></span>
<span class="line">Si fuerit formonsa soror. Nil undique restat</span><span class="linebreak"></span>
<span class="line">Auxilii: rex hinc coniunx, hinc Caesar adulter.</span><span class="linebreak"></span>
<span class="line">Et sumus, ut fatear, tam saeva iudice sontes:</span><span class="linebreak"></span>
</p></section><notes></notes></section>