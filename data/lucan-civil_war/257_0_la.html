<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Spectato genitore fero. Non Caesaris armis</span><span class="linebreak"></span>
<span class="line">Occubuit dignoque perit auctore ruinae:</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Rege sub inpuro Nilotica rura tenente,</span><span class="linebreak"></span>
<span class="line">Hospitii fretus superis et munere tanto</span><span class="linebreak"></span>
<span class="line">In proavos, cecidit donati victima regni.</span><span class="linebreak"></span>
<span class="line">Vidi ego magnanimi lacerantes pectora patris,</span><span class="linebreak"></span>
<span class="line">Nec credens Pharium tantum potuisse tyrannum</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Litore Niliaco socerum iam stare putavi.</span><span class="linebreak"></span>
<span class="line">Sed me nec sanguis nec tantum volnera nostri</span><span class="linebreak"></span>
<span class="line">Adfecere senis, quantum gestata per urbem</span><span class="linebreak"></span>
<span class="line">Ora ducis, quae transfixo sublimia pilo</span><span class="linebreak"></span>
<span class="line">Vidimus; haec fama est oculis victoris iniqui</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Servari, scelerisque fidem quaesisse tyrannum.</span><span class="linebreak"></span>
<span class="line">Nam corpus Phariaene canes avidaeque volucres</span><span class="linebreak"></span>
<span class="line">Distulerint, an furtivus, quem vidimus, ignis</span><span class="linebreak"></span>
<span class="line">Solverit, ignoro. Quaecumque iniuria fati</span><span class="linebreak"></span>
<span class="line">Abstulit hos artus, superis haec crimina dono:</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Servata de parte queror.” Cum talia Magnus</span><span class="linebreak"></span>
<span class="line">Audisset, non in gemitus lacrimasque dolorem</span><span class="linebreak"></span>
<span class="line">Effudit, iustaque furens pietate profatur:</span><span class="linebreak"></span>
<span class="line">“Praecipitate rates e sicco litore, nautae;</span><span class="linebreak"></span>
<span class="line">Classis in adversos erumpat remige ventos.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Ite, duces, mecum (nusquam civilibus armis</span><span class="linebreak"></span>
<span class="line">Tanta fuit merces) inhumatos condere manes,</span><span class="linebreak"></span>
<span class="line">Sanguine semiviri Magnum satiare tyranni.</span><span class="linebreak"></span>
<span class="line">Non ego Pellaeas arces adytisque retectum</span><span class="linebreak"></span>
<span class="line">Corpus Alexandri pigra Mareotide mergam?</span><span class="linebreak"></span>
</p></section><notes></notes></section>