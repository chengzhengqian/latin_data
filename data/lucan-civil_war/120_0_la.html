<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Cunctaque iussuri primum hoc decernite, patres,</span><span class="linebreak"></span>
<span class="line">Quod regnis populisque liquet, nos esse senatum.</span><span class="linebreak"></span>
<span class="line">Nam vel Hyperboreae plaustrum glaciale sub Ursae</span><span class="linebreak"></span>
<span class="line">Vel plaga qua torrens claususque vaporibus axis</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Nec patitur noctes nec iniquos crescere soles,</span><span class="linebreak"></span>
<span class="line">Si fortuna ferat, rerum nos summa sequetur</span><span class="linebreak"></span>
<span class="line">Imperiumque comes. Tarpeia sede perusta</span><span class="linebreak"></span>
<span class="line">Gallorum facibus Veiosque habitante Camillo</span><span class="linebreak"></span>
<span class="line">Illic Roma fuit. Non umquam perdidit ordo</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>Mutato sua iura solo. Maerentia tecta</span><span class="linebreak"></span>
<span class="line">Caesar habet vacuasque domos legesque silentes</span><span class="linebreak"></span>
<span class="line">Clausaque iustitio tristi fora; curia solos</span><span class="linebreak"></span>
<span class="line">Illa videt patres, plena quos urbe fugavit:</span><span class="linebreak"></span>
<span class="line">Ordine de tanto quisquis non exulat hic est.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Ignaros scelerum longaque in pace quietos</span><span class="linebreak"></span>
<span class="line">Bellorum primus sparsit furor: omnia rursus</span><span class="linebreak"></span>
<span class="line">Membra loco redeunt. En, totis viribus orbis</span><span class="linebreak"></span>
<span class="line">Hesperiam pensant superi: iacet hostis in undis</span><span class="linebreak"></span>
<span class="line">Obrutus Illyricis, Libyae squalentibus arvis</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Curio Caesarei cecidit pars magna senatus.</span><span class="linebreak"></span>
<span class="line">Tollite signa, duces, fatorum inpellite cursum,</span><span class="linebreak"></span>
<span class="line">Spem vestram praestate deis, fortunaque tantos</span><span class="linebreak"></span>
<span class="line">Det vobis animos, quantos fugientibus hostem</span><span class="linebreak"></span>
<span class="line">Causa dabat. Nostrum exhausto ius clauditur anno;</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Vos, quorum finem non est sensura potestas,</span><span class="linebreak"></span>
<span class="line">Consulite in medium, patres, Magnumque iubete</span><span class="linebreak"></span>
<span class="line">Esse ducem.‚Äù Laeto nomen clamore senatus</span><span class="linebreak"></span>
</p></section><notes></notes></section>