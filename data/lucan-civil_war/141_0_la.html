<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Consulimus, Cori veniet mare. Gurgite tanto</span><span class="linebreak"></span>
<span class="line">Nec ratis Hesperias tanget nec naufragus oras.</span><span class="linebreak"></span>
<span class="line">Desperare viam et vetitos convertere cursus</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Sola salus. Liceat vexata litora puppe</span><span class="linebreak"></span>
<span class="line">Prendere, ne longe nimium sit proxima tellus.”</span><span class="linebreak"></span></p>
<p class="lineGroup"><span class="line indent1">Fisus cuncta sibi cessura pericula Caesar</span><span class="linebreak"></span>
<span class="line">“Sperne minas” inquit “pelagi ventoque furenti</span><span class="linebreak"></span>
<span class="line">Trade sinum. Italiam si caelo auctore recusas,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Me pete. Sola tibi causa est haec iusta timoris,</span><span class="linebreak"></span>
<span class="line">Vectorem non nosse tuum, quem numina numquam</span><span class="linebreak"></span>
<span class="line">Destituunt, de quo male tunc fortuna meretur,</span><span class="linebreak"></span>
<span class="line">Cum post vota venit. Medias perrumpe procellas</span><span class="linebreak"></span>
<span class="line">Tutela secure mea. Caeli iste fretique,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Non puppis nostrae, labor est: hanc Caesare pressam</span><span class="linebreak"></span>
<span class="line">A fluctu defendet onus. Nec longa furori</span><span class="linebreak"></span>
<span class="line">Ventorum saevo dabitur mora: proderit undis</span><span class="linebreak"></span>
<span class="line">Ista ratis. Ne flecte manum, fuge proxima velis</span><span class="linebreak"></span>
<span class="line">Litora: tum Calabro portu te crede potitum,</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Cum iam non poterit puppi nostraeque saluti</span><span class="linebreak"></span>
<span class="line">Altera terra dari. Quid tanta strage paretur,</span><span class="linebreak"></span>
<span class="line">Ignoras: quaerit pelagi caelique tumultu,</span><span class="linebreak"></span>
<span class="line">Quod praestet Fortuna mihi.” Non plura locuto</span><span class="linebreak"></span>
<span class="line">Avolsit laceros percussa puppe rudentes</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Turbo rapax fragilemque super volitantia malum</span><span class="linebreak"></span>
<span class="line">Vela tulit; sonuit victis conpagibus alnus.</span><span class="linebreak"></span></p>
</section><notes></notes></section>