<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Saepe cadens longae senior per transtra carinae</span><span class="linebreak"></span>
<span class="line">Pervenit ad puppim spirantesque invenit artus.</span><span class="linebreak"></span>
<span class="line">Non lacrimae cecidere genis, non pectora tundit,</span><span class="linebreak"></span>
<span class="line">Distentis toto riguit sed corpore palmis.</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>Nox subit atque oculos vastae obduxere tenebrae,</span><span class="linebreak"></span>
<span class="line">Et miserum cernens agnoscere desinit Argum.</span><span class="linebreak"></span>
<span class="line">Ille caput labens et iam languentia colla</span><span class="linebreak"></span>
<span class="line">Viso patre levat; vox fauces nulla solutas</span><span class="linebreak"></span>
<span class="line">Prosequitur, tacito tantum petit oscula voltu</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>Invitatque patris claudenda ad lumina dextram.</span><span class="linebreak"></span>
<span class="line">Ut torpore senex caruit viresque cruentus</span><span class="linebreak"></span>
<span class="line">Coepit habere dolor, “Non perdam tempora” dixit</span><span class="linebreak"></span>
<span class="line">“A saevis permissa deis, iugulumque senilem</span><span class="linebreak"></span>
<span class="line">Confodiam. Veniam misero concede parenti,</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>Arge, quod amplexus, extrema quod oscula fugi.</span><span class="linebreak"></span>
<span class="line">Nondum destituit calidus tua volnera sanguis,</span><span class="linebreak"></span>
<span class="line">Semianimisque iaces et adhuc potes esse superstes.”</span><span class="linebreak"></span>
<span class="line">Sic fatus, quamvis capulum per viscera missi</span><span class="linebreak"></span>
<span class="line">Polluerat gladii, tamen alta sub aequora tendit</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>Praecipiti saltu: letum praecedere nati</span><span class="linebreak"></span>
<span class="line">Festinantem animam morti non credidit uni.</span><span class="linebreak"></span></p>
<p class="lineGroup"><span class="line indent1">Inclinant iam fata ducum, nec iam amplius anceps</span><span class="linebreak"></span>
<span class="line">Belli casus erat. Graiae pars maxima classis</span><span class="linebreak"></span>
<span class="line">Mergitur, ast aliae mutato remige puppes</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>Victores vexere suos; navalia paucae</span><span class="linebreak"></span>
<span class="line">Praecipiti tenuere fuga. Quis in urbe parentum</span><span class="linebreak"></span>
<span class="line">Fletus erat! quanti matrum per litora planctus!</span><span class="linebreak"></span>
<span class="line">Coniunx saepe sui confusis voltibus unda</span><span class="linebreak"></span>
</p></section><notes></notes></section>