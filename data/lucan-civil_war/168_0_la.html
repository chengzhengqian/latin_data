<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Detestanda deis saevorum arcana magorum</span><span class="linebreak"></span>
<span class="line">Noverat et tristes sacris feralibus aras,</span><span class="linebreak"></span>
<span class="line">Umbrarum Ditisque fidem, miseroque liquebat</span><span class="linebreak"></span>
<span class="line">Scire parum superos. Vanum saevumque furorem</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>Adiuvat ipse locus vicinaque moenia castris</span><span class="linebreak"></span>
<span class="line">Haemonidum, ficti quas nulla licentia monstri</span><span class="linebreak"></span>
<span class="line">Transierit, quarum, quidquid non creditur, ars est.</span><span class="linebreak"></span>
<span class="line">Thessala quin etiam tellus herbasque nocentes</span><span class="linebreak"></span>
<span class="line">Rupibus ingenuit sensuraque saxa canentes</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>Arcanum ferale magos. Ibi plurima surgunt</span><span class="linebreak"></span>
<span class="line">Vim factura deis, et terris hospita Colchis</span><span class="linebreak"></span>
<span class="line">Legit in Haemoniis quas non advexerat herbas.</span><span class="linebreak"></span>
<span class="line">Inpia tot populis, tot surdas gentibus aures</span><span class="linebreak"></span>
<span class="line">Caelicolum dirae convertunt carmina gentis.</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Una per aetherios exit vox illa recessus</span><span class="linebreak"></span>
<span class="line">Verbaque ad invitum perfert cogentia numen,</span><span class="linebreak"></span>
<span class="line">Quod non cura poli caelique volubilis umquam</span><span class="linebreak"></span>
<span class="line">Avocat. Infandum tetigit cum sidera murmur,</span><span class="linebreak"></span>
<span class="line">Tum, Babylon Persea licet secretaque Memphis</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Omne vetustorum solvat penetrale magorum,</span><span class="linebreak"></span>
<span class="line">Abducet superos alienis Thessalis aris.</span><span class="linebreak"></span>
<span class="line">Carmine Thessalidum dura in praecordia fluxit</span><span class="linebreak"></span>
<span class="line">Non fatis adductus amor, flammisque severi</span><span class="linebreak"></span>
<span class="line">Inlicitis arsere senes. Nec noxia tantum</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Pocula proficiunt aut cum turgentia suco</span><span class="linebreak"></span>
<span class="line">Frontis amaturae subducunt pignora fetae:</span><span class="linebreak"></span>
<span class="line">Mens hausti nulla sanie polluta veneni,</span><span class="linebreak"></span>
<span class="line">Excantata perit. Quos non concordia mixti</span><span class="linebreak"></span>
</p></section><notes></notes></section>