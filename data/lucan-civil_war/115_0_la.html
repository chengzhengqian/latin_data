<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Obstipuit dux ipse simul perituraque turba.</span><span class="linebreak"></span>
<span class="line">Non timidi petiere fugam, non proelia fortes.</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>Quippe ubi non sonipes motus clangore tubarum</span><span class="linebreak"></span>
<span class="line">Saxa quatit pulsu rigidos vexantia frenos</span><span class="linebreak"></span>
<span class="line">Ora terens spargitque iubas et subrigit aures</span><span class="linebreak"></span>
<span class="line">Incertoque pedum pugnat non stare tumultu;</span><span class="linebreak"></span>
<span class="line">Fessa iacet cervix, fumant sudoribus artus,</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>Oraque proiecta squalent arentia lingua,</span><span class="linebreak"></span>
<span class="line">Pectora rauca gemunt, quae creber anhelitus urguet,</span><span class="linebreak"></span>
<span class="line">Et defecta gravis longe trahit ilia pulsus,</span><span class="linebreak"></span>
<span class="line">Siccaque sanguineis durescit spuma lupatis.</span><span class="linebreak"></span>
<span class="line">Iamque gradum, neque verberibus stimulisque coacti</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>Nec quamvis crebris iussi calcaribus, addunt:</span><span class="linebreak"></span>
<span class="line">Volneribus coguntur equi; nec profuit ulli</span><span class="linebreak"></span>
<span class="line">Cornipedis rupisse moras, neque enim inpetus ille</span><span class="linebreak"></span>
<span class="line">Incursusque fuit: tantum perfertur ad hostes</span><span class="linebreak"></span>
<span class="line">Et spatium iaculis oblato volnere donat.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>At, vagus Afer equos ut primum emisit in agmen,</span><span class="linebreak"></span>
<span class="line">Tum campi tremuere sono, terraque soluta,</span><span class="linebreak"></span>
<span class="line">Quantus Bistonio torquetur turbine, pulvis</span><span class="linebreak"></span>
<span class="line">Aera nube sua texit traxitque tenebras.</span><span class="linebreak"></span>
<span class="line">Ut vero in pedites fatum miserabile belli</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>Incubuit, nullo dubii discrimine Martis</span><span class="linebreak"></span>
<span class="line">Ancipites steterunt casus, sed tempora pugnae</span><span class="linebreak"></span>
<span class="line">Mors tenuit; neque enim licuit procurrere contra</span><span class="linebreak"></span>
<span class="line">Et miscere manus. Sic undique saepta iuventus</span><span class="linebreak"></span>
<span class="line">Comminus obliquis et rectis eminus hastis</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Obruitur, non volneribus nec sanguine solum,</span><span class="linebreak"></span>
</p></section><notes></notes></section>