<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Quas aliae clades: illic per fata virorum,</span><span class="linebreak"></span>
<span class="line">Per populos hic Roma perit; quod militis illic,</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Mors hic gentis erat; sanguis ibi fluxit Achaeus,</span><span class="linebreak"></span>
<span class="line">Ponticus, Assyrius; cunctos haerere cruores</span><span class="linebreak"></span>
<span class="line">Romanus campisque vetat consistere torrens.</span><span class="linebreak"></span>
<span class="line">Maius ab hac acie quam quod sua saecula ferrent</span><span class="linebreak"></span>
<span class="line">Volnus habent populi; plus est quam vita salusque</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>Quod perit: in totum mundi prosternimur aevum.</span><span class="linebreak"></span>
<span class="line">Vincitur his gladiis omnis quae serviet aetas.</span><span class="linebreak"></span>
<span class="line">Proxima quid suboles aut quid meruere nepotes</span><span class="linebreak"></span>
<span class="line">In regnum nasci? pavide num gessimus arma</span><span class="linebreak"></span>
<span class="line">Teximus aut iugulos? alieni poena timoris</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>In nostra cervice sedet. Post proelia natis</span><span class="linebreak"></span>
<span class="line">Si dominum, Fortuna, dabas, et bella dedisses.</span><span class="linebreak"></span></p>
<p class="lineGroup"><span class="line indent1">Iam Magnus transisse deos Romanaque fata</span><span class="linebreak"></span>
<span class="line">Senserat infelix, tota vix clade coactus</span><span class="linebreak"></span>
<span class="line">Fortunam damnare suam. Stetit aggere campi,</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>Eminus unde omnes sparsas per Thessala rura</span><span class="linebreak"></span>
<span class="line">Aspiceret clades, quae bello obstante latebant.</span><span class="linebreak"></span>
<span class="line">Tot telis sua fata peti, tot corpora fusa</span><span class="linebreak"></span>
<span class="line">Ac se tam multo pereuntem sanguine vidit.</span><span class="linebreak"></span>
<span class="line">Nec, sicut mos est miseris, trahere omnia secum</span><span class="linebreak"></span>
<span class="line"><span class="br"></span><span class="lineNumber">655</span><span class="br"></span>Mersa iuvat gentesque suae miscere ruinae:</span><span class="linebreak"></span>
<span class="line">Ut Latiae post se vivat pars maxima turbae,</span><span class="linebreak"></span>
<span class="line">Sustinuit dignos etiamnunc credere votis</span><span class="linebreak"></span>
<span class="line">Caelicolas vovitque, sui solacia casus.</span><span class="linebreak"></span>
</p></section><notes></notes></section>