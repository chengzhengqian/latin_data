<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Materiaque carens atque ardens aere solo.</span><span class="linebreak"></span>
<span class="line">Illa lues paulum clausa revocavit ab aula</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Urbis in auxilium populos. Nec tempora cladis</span><span class="linebreak"></span>
<span class="line">Perdidit in somnos, sed caeca nocte carinis</span><span class="linebreak"></span>
<span class="line">Insiluit Caesar semper feliciter usus</span><span class="linebreak"></span>
<span class="line">Praecipiti cursu bellorum, et tempore rapto</span><span class="linebreak"></span>
<span class="line">Nunc claustrum pelagi cepit Pharon. Insula quondam</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>In medio stetit illa mari sub tempore vatis</span><span class="linebreak"></span>
<span class="line">Proteos, at nunc est Pellaeis proxima muris.</span><span class="linebreak"></span>
<span class="line">Illa duci geminos bellorum praestitit usus.</span><span class="linebreak"></span>
<span class="line">Abstulit excursus et fauces aequoris hosti</span><span class="linebreak"></span>
<span class="line">Caesar et auxiliis ut vidit libera ponti</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>Ostia, non fatum meriti poenasque Pothini</span><span class="linebreak"></span>
<span class="line">Distulit ulterius. Sed non, qua debuit, ira,</span><span class="linebreak"></span>
<span class="line"><span class="br"></span><span class="lineNumber">517</span><span class="br"></span>Non cruce, non flammis rapuit, non dente ferarum:</span><span class="linebreak"></span>
<span class="line"><span class="br"></span><span class="lineNumber">519</span><span class="br"></span>Magni morte perit. Nec non subrepta paratis</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>A famulo Ganymede dolis pervenit ad hostes</span><span class="linebreak"></span>
<span class="line">Caesaris Arsinoe; quae castra carentia rege</span><span class="linebreak"></span>
<span class="line">Ut proles Lagea tenet, famulumque tyranni</span><span class="linebreak"></span>
<span class="line">Terribilem iusto transegit Achillea ferro.</span><span class="linebreak"></span>
<span class="line">Altera, Magne, tuis iam victima mittitur umbris;</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>Nec satis hoc Fortuna putat. Procul absit, ut ista</span><span class="linebreak"></span>
<span class="line">Vindictae sit summa tuae. Non ipse tyrannus</span><span class="linebreak"></span>
<span class="line">Sufficit in poenas, non omnis regia Lagi:</span><span class="linebreak"></span>
<span class="line">Dum patrii veniant in viscera Caesaris enses,</span><span class="linebreak"></span>
<span class="line">Magnus inultus erit. Sed non auctore furoris</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Sublato cecidit rabies; nam rursus in arma</span><span class="linebreak"></span>
<span class="line">Auspiciis Ganymedis eunt ac multa secundo</span><span class="linebreak"></span>
<span class="line">Proelia Marte gerunt. Potuit discrimine summo</span><span class="linebreak"></span>
</p></section><notes></notes></section>