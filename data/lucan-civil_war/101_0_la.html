<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">375</span><span class="br"></span>Et quaesitorum terra pelagoque ciborum</span><span class="linebreak"></span>
<span class="line">Ambitiosa fames et lautae gloria mensae,</span><span class="linebreak"></span>
<span class="line">Discite, quam parvo liceat producere vitam</span><span class="linebreak"></span>
<span class="line">Et quantum natura petat. Non erigit aegros</span><span class="linebreak"></span>
<span class="line">Nobilis ignoto diffusus consule Bacchus,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Non auro murraque bibunt, sed gurgite puro</span><span class="linebreak"></span>
<span class="line">Vita redit. Satis est populis fluviusque Ceresque.</span><span class="linebreak"></span></p>
<p class="lineGroup"><span class="line indent1">Heu miseri, qui bella gerunt! Tunc arma relinquens</span><span class="linebreak"></span>
<span class="line">Victori miles spoliato pectore tutus</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Innocuusque suas curarum liber in urbes</span><span class="linebreak"></span>
<span class="line">Spargitur. O quantum donata pace potitos</span><span class="linebreak"></span>
<span class="line">Excussis umquam ferrum vibrasse lacertis</span><span class="linebreak"></span>
<span class="line">Paenituit, tolerasse sitim frustraque rogasse</span><span class="linebreak"></span>
<span class="line">Prospera bella deos! Nempe usis Marte secundo</span><span class="linebreak"></span>
<span class="line">Tot dubiae restant acies, tot in orbe labores;</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Ut numquam fortuna labet successibus anceps,</span><span class="linebreak"></span>
<span class="line">Vincendum totiens; terras fundendus in omnes</span><span class="linebreak"></span>
<span class="line">Est cruor et Caesar per tot sua fata sequendus.</span><span class="linebreak"></span>
<span class="line">Felix, qui potuit mundi nutante ruina</span><span class="linebreak"></span>
<span class="line">Quo iaceat iam scire loco. Non proelia fessos</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Ulla vocant, certos non rumpunt classica somnos.</span><span class="linebreak"></span>
<span class="line">Iam coniunx natique rudes et sordida tecta</span><span class="linebreak"></span>
<span class="line">Et non deductos recipit sua terra colonos.</span><span class="linebreak"></span>
<span class="line">Hoc quoque securis oneris fortuna remisit,</span><span class="linebreak"></span>
<span class="line">Sollicitus menti quod abest favor: ille salutis</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>Est auctor, dux ille fuit. Sic proelia soli</span><span class="linebreak"></span>
</p></section><notes></notes></section>