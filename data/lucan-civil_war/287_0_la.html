<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Fata trahit, tunc sunt magicae miracula gentis</span><span class="linebreak"></span>
<span class="line">Psyllorumque ingens et rapti pugna veneni.</span><span class="linebreak"></span>
<span class="line"><span class="br"></span><span class="lineNumber">925</span><span class="br"></span>Nam primum tacta designat membra saliva,</span><span class="linebreak"></span>
<span class="line">Quae cohibet virus retinetque in volnere pestem;</span><span class="linebreak"></span>
<span class="line">Plurima tunc volvit spumanti carmina lingua</span><span class="linebreak"></span>
<span class="line">Murmure continuo, nec dat suspiria cursus</span><span class="linebreak"></span>
<span class="line">Volneris, aut minimum patiuntur fata tacere.</span><span class="linebreak"></span>
<span class="line"><span class="br"></span><span class="lineNumber">930</span><span class="br"></span>Saepe quidem pestis nigris inserta medullis</span><span class="linebreak"></span>
<span class="line">Excantata fugit; sed, si quod tardius audit</span><span class="linebreak"></span>
<span class="line">Virus et elicitum iussumque exire repugnat,</span><span class="linebreak"></span>
<span class="line">Tum super incumbens pallentia volnera lambit</span><span class="linebreak"></span>
<span class="line">Ore venena trahens et siccat dentibus artus,</span><span class="linebreak"></span>
<span class="line"><span class="br"></span><span class="lineNumber">935</span><span class="br"></span>Extractamque potens gelido de corpore mortem</span><span class="linebreak"></span>
<span class="line">Expuit; et cuius morsus superaverit anguis,</span><span class="linebreak"></span>
<span class="line">Iam promptum Psyllis vel gustu nosse veneni.</span><span class="linebreak"></span></p>
<p class="lineGroup"><span class="line indent1">Hoc igitur tandem levior Romana iuventus</span><span class="linebreak"></span>
<span class="line">Auxilio late squalentibus errat in arvis.</span><span class="linebreak"></span>
<span class="line"><span class="br"></span><span class="lineNumber">940</span><span class="br"></span>Bis positis Phoebe flammis, bis luce recepta</span><span class="linebreak"></span>
<span class="line">Vidit harenivagum surgens fugiensque Catonem.</span><span class="linebreak"></span>
<span class="line">Iamque illi magis atque magis durescere pulvis</span><span class="linebreak"></span>
<span class="line">Coepit et in terram Libye spissata redire,</span><span class="linebreak"></span>
<span class="line">Iamque procul rarae nemorum se tollere frondes,</span><span class="linebreak"></span>
<span class="line"><span class="br"></span><span class="lineNumber">945</span><span class="br"></span>Surgere congesto non culta mapalia culmo.</span><span class="linebreak"></span>
<span class="line">Quanta dedit miseris melioris gaudia terrae,</span><span class="linebreak"></span>
<span class="line">Cum primum saevos contra videre leones!</span><span class="linebreak"></span>
<span class="line">Proxima Leptis erat, cuius statione quieta</span><span class="linebreak"></span>
<span class="line">Exegere hiemem nimbis flammisque carentem.</span><span class="linebreak"></span>
</p></section><notes></notes></section>