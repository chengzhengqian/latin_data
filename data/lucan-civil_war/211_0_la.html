<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2">
<p class="lineGroup"><span class="line indent1">Vidit prima tuae testis Larisa ruinae</span><span class="linebreak"></span>
<span class="line">Nobile nec victum fatis caput. Omnibus illa</span><span class="linebreak"></span>
<span class="line">Civibus effudit totas per moenia vires</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>Obvia ceu laeto: promittunt munera flentes,</span><span class="linebreak"></span>
<span class="line">Pandunt templa, domos, socios se cladibus optant.</span><span class="linebreak"></span>
<span class="line">Scilicet inmenso superest ex nomine multum,</span><span class="linebreak"></span>
<span class="line">Teque minor solo cunctas inpellere gentes</span><span class="linebreak"></span>
<span class="line">Rursus in arma potes rursusque in fata redire.</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>Sed “quid opus victo populis aut urbibus?” inquit</span><span class="linebreak"></span>
<span class="line">“Victori praestate fidem.” Tu, Caesar, in alto</span><span class="linebreak"></span>
<span class="line">Caedis adhuc cumulo patriae per viscera vadis,</span><span class="linebreak"></span>
<span class="line">At tibi iam populos donat gener. Avehit inde</span><span class="linebreak"></span>
<span class="line">Pompeium sonipes; gemitus lacrimaeque secuntur</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Plurimaque in saevos populi convicia divos.</span><span class="linebreak"></span>
<span class="line">Nunc tibi vera fides quaesiti, Magne, favoris</span><span class="linebreak"></span>
<span class="line">Contigit ac fructus: felix se nescit amari.</span><span class="linebreak"></span></p>
<p class="lineGroup"><span class="line indent1">Caesar, ut Hesperio vidit satis arva natare</span><span class="linebreak"></span>
<span class="line">Sanguine, parcendum ferro manibusque suorum</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>Iam ratus ut viles animas perituraque frustra</span><span class="linebreak"></span>
<span class="line">Agmina permisit vitae. Sed castra fugatos</span><span class="linebreak"></span>
<span class="line">Ne revocent pellatque quies nocturna pavorem,</span><span class="linebreak"></span>
<span class="line">Protinus hostili statuit succedere vallo,</span><span class="linebreak"></span>
<span class="line">Dum fortuna calet, dum conficit omnia terror,</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>Non veritus, grave ne fessis aut †Marte subactis†<a class="footnoteLink" href="#note_LCL220_422_1" id="target_note_LCL220_422_1"><sup>1</sup></a></span><span class="linebreak"></span>
<span class="line">Hoc foret imperium. Non magno hortamine miles</span><span class="linebreak"></span>
<span class="line">In praedam ducendus erat. “Victoria nobis</span><span class="linebreak"></span>
<span class="line">Plena, viri,” dixit “superest pro sanguine merces,</span><span class="linebreak"></span>
</p></section><notes><section class="footnotes"><ul><li class="note" id="note_LCL220_422_1"><a class="footnoteCrossrefLink" href="#target_note_LCL220_422_1" title="Click to highlight in text"><sup class="lineRef">1</sup>The words obelised must be corrupt: they could only mean “or conquered in war.”</a></li><script type="text/javascript">document.getElementById('note_LCL220_422_1').style.display = "none";</script></ul></section></notes></section>