<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Vivis adhuc, coniunx, et iam Cornelia non est</span><span class="linebreak"></span>
<span class="line"><span class="br"></span><span class="lineNumber">660</span><span class="br"></span>Iuris, Magne, sui: prohibent accersere mortem; </span><span class="linebreak"></span>
<span class="line">Servor victori.‚Äù Sic fata interque suorum</span><span class="linebreak"></span>
<span class="line">Lapsa manus rapitur trepida fugiente carina.</span><span class="linebreak"></span></p>
<p class="lineGroup"><span class="line indent1">At Magni cum terga sonent et pectora ferro,</span><span class="linebreak"></span>
<span class="line">Permansisse decus sacrae venerabile formae</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>Iratamque deis faciem, nil ultima mortis</span><span class="linebreak"></span>
<span class="line">Ex habitu voltuque viri mutasse fatentur,</span><span class="linebreak"></span>
<span class="line">Qui lacerum videre caput. Nam saevus in ipso</span><span class="linebreak"></span>
<span class="line">Septimius sceleris maius scelus invenit actu,</span><span class="linebreak"></span>
<span class="line">Ac retegit sacros scisso velamine voltus</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>Semianimis Magni spirantiaque occupat ora</span><span class="linebreak"></span>
<span class="line">Collaque in obliquo ponit languentia transtro.</span><span class="linebreak"></span>
<span class="line">Tunc nervos venasque secat nodosaque frangit</span><span class="linebreak"></span>
<span class="line">Ossa diu; nondum artis erat caput ense rotare.</span><span class="linebreak"></span>
<span class="line">At postquam trunco cervix abscisa recessit,</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>Vindicat hoc Pharius, dextra gestare, satelles.</span><span class="linebreak"></span>
<span class="line">Degener atque operae miles Romane secundae,</span><span class="linebreak"></span>
<span class="line">Pompei diro sacrum caput ense recidis,</span><span class="linebreak"></span>
<span class="line">Ut non ipse feras? o summi fata pudoris!</span><span class="linebreak"></span>
<span class="line">Inpius ut Magnum nosset puer, illa verenda</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>Regibus hirta coma et generosa fronte decora</span><span class="linebreak"></span>
<span class="line">Caesaries conprensa manu est, Pharioque veruto,</span><span class="linebreak"></span>
<span class="line">Dum vivunt voltus atque os in murmura pulsant</span><span class="linebreak"></span>
<span class="line">Singultus animae, dum lumina nuda rigescunt,</span><span class="linebreak"></span>
<span class="line">Suffixum caput est, quo numquam bella iubente</span><span class="linebreak"></span>
</p></section><notes></notes></section>