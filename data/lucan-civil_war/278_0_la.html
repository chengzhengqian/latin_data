<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">680</span><span class="br"></span>Ora rear, quantumque oculos effundere mortis!</span><span class="linebreak"></span>
<span class="line">Nec Pallas spectare potest, voltusque gelassent</span><span class="linebreak"></span>
<span class="line">Perseos aversi, si non Tritonia densos</span><span class="linebreak"></span>
<span class="line">Sparsisset crines texissetque ora colubris.</span><span class="linebreak"></span>
<span class="line">Aliger in caelum sic rapta Gorgone fugit.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>Ille quidem pensabat iter propiusque secabat</span><span class="linebreak"></span>
<span class="line">Aera, si medias Europae scinderet urbes:</span><span class="linebreak"></span>
<span class="line">Pallas frugiferas iussit non laedere terras</span><span class="linebreak"></span>
<span class="line">Et parci populis. Quis enim non praepete tanto</span><span class="linebreak"></span>
<span class="line">Aethera respiceret? Zephyro convertitur ales</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>Itque super Libyen, quae nullo consita cultu</span><span class="linebreak"></span>
<span class="line">Sideribus Phoeboque vacat; premit orbita solis</span><span class="linebreak"></span>
<span class="line">Exuritque solum, nec terra celsior ulla</span><span class="linebreak"></span>
<span class="line">Nox cadit in caelum lunaeque meatibus obstat,</span><span class="linebreak"></span>
<span class="line">Si flexus oblita vagi per recta cucurrit</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Signa nec in Borean aut in Noton effugit umbram.</span><span class="linebreak"></span>
<span class="line">Illa tamen sterilis tellus fecundaque nulli</span><span class="linebreak"></span>
<span class="line">Arva bono virus stillantis tabe Medusae</span><span class="linebreak"></span>
<span class="line">Concipiunt dirosque fero de sanguine rores,</span><span class="linebreak"></span>
<span class="line">Quos calor adiuvit putrique incoxit harenae.</span><span class="linebreak"></span>
<span class="line indent1"><span class="br"></span><span class="lineNumber">700</span><span class="br"></span>Hic quae prima caput movit de pulvere tabes</span><span class="linebreak"></span>
<span class="line">Aspida somniferam tumida cervice levavit.</span><span class="linebreak"></span>
<span class="line">Plenior huc sanguis et crassi gutta veneni</span><span class="linebreak"></span>
<span class="line">Decidit; in nulla plus est serpente coactum.</span><span class="linebreak"></span>
<span class="line">Ipsa caloris egens gelidum non transit in orbem</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>Sponte sua Niloque tenus metitur harenas.</span><span class="linebreak"></span>
<span class="line">Sed—quis erit nobis lucri pudor?—inde petuntur</span><span class="linebreak"></span>
</p></section><notes></notes></section>