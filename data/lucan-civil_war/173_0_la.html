<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Sub nostra tellure diem, deserta per arva</span><span class="linebreak"></span>
<span class="line">Carpit iter. Fidi scelerum suetique ministri</span><span class="linebreak"></span>
<span class="line">Effractos circum tumulos ac busta vagati</span><span class="linebreak"></span>
<span class="line">Conspexere procul praerupta in caute sedentem,</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Qua iuga devexus Pharsalica porrigit Haemus.</span><span class="linebreak"></span>
<span class="line">Illa magis magicisque deis incognita verba</span><span class="linebreak"></span>
<span class="line">Temptabat carmenque novos fingebat in usus.</span><span class="linebreak"></span>
<span class="line">Namque timens, ne Mars alium vagus iret in orbem</span><span class="linebreak"></span>
<span class="line">Emathis et tellus tam multa caede careret,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Pollutos cantu dirisque venefica sucis</span><span class="linebreak"></span>
<span class="line">Conspersos vetuit transmittere bella Philippos,</span><span class="linebreak"></span>
<span class="line">Tot mortes habitura suas usuraque mundi</span><span class="linebreak"></span>
<span class="line">Sanguine; caesorum truncare cadavera regum</span><span class="linebreak"></span>
<span class="line">Sperat et Hesperiae cineres avertere gentis</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Ossaque nobilium tantosque adquirere manes.</span><span class="linebreak"></span>
<span class="line">Hic ardor solusque labor, quid corpore Magni</span><span class="linebreak"></span>
<span class="line">Proiecto rapiat, quos Caesaris involet artus.</span><span class="linebreak"></span></p>
<p class="lineGroup"><span class="line indent1">Quam prior adfatur Pompei ignava propago:</span><span class="linebreak"></span>
<span class="line">â€œO decus Haemonidum, populis quae pandere fata</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Quaeque suo ventura potes devertere cursu,</span><span class="linebreak"></span>
<span class="line">Te precor, ut certum liceat mihi noscere finem</span><span class="linebreak"></span>
<span class="line">Quem belli fortuna paret. Non ultima turbae</span><span class="linebreak"></span>
<span class="line">Pars ego Romanae, Magni clarissima proles,</span><span class="linebreak"></span>
<span class="line">Vel dominus rerum vel tanti funeris heres.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Mens dubiis perculsa pavet rursusque parata est</span><span class="linebreak"></span>
<span class="line">Certos ferre metus: hoc casibus eripe iuris,</span><span class="linebreak"></span>
</p></section><notes></notes></section>