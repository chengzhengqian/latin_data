<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Qualiter expressum ventis per nubila fulmen</span><span class="linebreak"></span>
<span class="line">Aetheris inpulsi sonitu mundique fragore</span><span class="linebreak"></span>
<span class="line">Emicuit rupitque diem populosque paventes</span><span class="linebreak"></span>
<span class="line">Terruit obliqua praestringens lumina flamma;</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>In sua templa furit, nullaque exire vetante</span><span class="linebreak"></span>
<span class="line">Materia magnamque cadens magnamque revertens</span><span class="linebreak"></span>
<span class="line">Dat stragem late sparsosque recolligit ignes.</span><span class="linebreak"></span></p>
<p class="lineGroup"><span class="line indent1">Hae ducibus causae; suberant sed publica belli</span><span class="linebreak"></span>
<span class="line">Semina, quae populos semper mersere potentes.</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>Namque, ut opes nimias mundo fortuna subacto</span><span class="linebreak"></span>
<span class="line">Intulit et rebus mores cessere secundis,</span><span class="linebreak"></span>
<span class="line">Praedaque et hostiles luxum suasere rapinae,</span><span class="linebreak"></span>
<span class="line">Non auro tectisve modus, mensasque priores</span><span class="linebreak"></span>
<span class="line">Aspernata fames; cultus gestare decoros</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Vix nuribus rapuere mares; fecunda virorum</span><span class="linebreak"></span>
<span class="line">Paupertas fugitur, totoque accersitur orbe</span><span class="linebreak"></span>
<span class="line">Quo gens quaeque perit; tum longos iungere fines</span><span class="linebreak"></span>
<span class="line">Agrorum, et quondam duro sulcata Camilli</span><span class="linebreak"></span>
<span class="line">Vomere et antiquos Curiorum passa ligones</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>Longa sub ignotis extendere rura colonis.</span><span class="linebreak"></span>
<span class="line">Non erat is populus, quem pax tranquilla iuvaret,</span><span class="linebreak"></span>
<span class="line">Quem sua libertas inmotis pasceret armis.</span><span class="linebreak"></span>
<span class="line">Inde irae faciles et, quod suasisset egestas,</span><span class="linebreak"></span>
<span class="line">Vile nefas, magnumque decus ferroque petendum,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Plus patria potuisse sua, mensuraque iuris</span><span class="linebreak"></span>
<span class="line">Vis erat; hinc leges et plebis scita coactae</span><span class="linebreak"></span>
</p></section><notes></notes></section>