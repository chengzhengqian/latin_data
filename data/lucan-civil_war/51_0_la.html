<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Exul in adversis explorat cornua truncis</span><span class="linebreak"></span>
<span class="line">Nec redit in pastus, nisi cum cervice recepta</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Excussi placuere tori; mox reddita victor</span><span class="linebreak"></span>
<span class="line">Quoslibet in saltus comitantibus agmina tauris</span><span class="linebreak"></span>
<span class="line">Invito pastore trahit: sic viribus inpar</span><span class="linebreak"></span>
<span class="line">Tradidit Hesperiam profugusque per Apula rura</span><span class="linebreak"></span>
<span class="line">Brundisii tutas concessit Magnus in arces.</span><span class="linebreak"></span>
<span class="line indent1"><span class="br"></span><span class="lineNumber">610</span><span class="br"></span>Urbs est Dictaeis olim possessa colonis,</span><span class="linebreak"></span>
<span class="line">Quos Creta profugos vexere per aequora puppes</span><span class="linebreak"></span>
<span class="line">Cecropiae, victum mentitis Thesea velis.</span><span class="linebreak"></span>
<span class="line">Hinc latus angustum iam se cogentis in artum</span><span class="linebreak"></span>
<span class="line">Hesperiae tenuem producit in aequora linguam,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>Hadriacas flexis claudit quae cornibus undas.</span><span class="linebreak"></span>
<span class="line">Nec tamen hoc artis inmissum faucibus aequor</span><span class="linebreak"></span>
<span class="line">Portus erat, si non violentos insula Coros</span><span class="linebreak"></span>
<span class="line">Exciperet saxis lassasque refunderet undas.</span><span class="linebreak"></span>
<span class="line">Hinc illinc montes scopulosae rupis aperto</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Opposuit natura mari flatusque removit,</span><span class="linebreak"></span>
<span class="line">Ut tremulo starent contentae fune carinae.</span><span class="linebreak"></span>
<span class="line">Hinc late patet omne fretum, seu vela ferantur</span><span class="linebreak"></span>
<span class="line">In portus, Corcyra, tuos, seu laeva petatur</span><span class="linebreak"></span>
<span class="line">Illyris Ionias vergens Epidamnos in undas.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Huc fuga nautarum, cum totas Hadria vires</span><span class="linebreak"></span>
<span class="line">Movit et in nubes abiere Ceraunia cumque</span><span class="linebreak"></span>
<span class="line">Spumoso Calaber perfunditur aequore Sason.</span><span class="linebreak"></span></p>
<p class="lineGroup"><span class="line indent1">Ergo, ubi nulla fides rebus post terga relictis</span><span class="linebreak"></span>
<span class="line">Nec licet ad duros Martem convertere Hiberos,</span><span class="linebreak"></span>
</p></section><notes></notes></section>