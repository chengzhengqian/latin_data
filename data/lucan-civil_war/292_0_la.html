<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Scilicet hoc animo terras atque aequora lustras,</span><span class="linebreak"></span>
<span class="line">Necubi suppressus pereat gener. O bene rapta</span><span class="linebreak"></span>
<span class="line">Arbitrio mors ista tuo! quam magna remisit</span><span class="linebreak"></span>
<span class="line"><span class="br"></span><span class="lineNumber">1060</span><span class="br"></span>Crimina Romano tristis fortuna pudori,</span><span class="linebreak"></span>
<span class="line">Quod te non passa est misereri, perfide, Magni</span><span class="linebreak"></span>
<span class="line">Viventis! Nec non his fallere vocibus audet</span><span class="linebreak"></span>
<span class="line">Adquiritque fidem simulati fronte doloris:</span><span class="linebreak"></span></p>
<p class="lineGroup"><span class="line indent1">â€œAufer ab aspectu nostro funesta, satelles,</span><span class="linebreak"></span>
<span class="line"><span class="br"></span><span class="lineNumber">1065</span><span class="br"></span>Regis dona tui; peius de Caesare vestrum</span><span class="linebreak"></span>
<span class="line">Quam de Pompeio meruit scelus; unica belli</span><span class="linebreak"></span>
<span class="line">Praemia civilis, victis donare salutem,</span><span class="linebreak"></span>
<span class="line">Perdidimus. Quod si Phario germana tyranno</span><span class="linebreak"></span>
<span class="line">Non invisa foret, potuissem reddere regi</span><span class="linebreak"></span>
<span class="line"><span class="br"></span><span class="lineNumber">1070</span><span class="br"></span>Quod meruit, fratrique tuum pro munere tali</span><span class="linebreak"></span>
<span class="line">Misissem, Cleopatra, caput. Secreta quid arma</span><span class="linebreak"></span>
<span class="line">Movit et inseruit nostro sua tela labori?</span><span class="linebreak"></span>
<span class="line">Ergo in Thessalicis Pellaeo fecimus arvis</span><span class="linebreak"></span>
<span class="line">Ius gladio? vestris quaesita licentia regnis?</span><span class="linebreak"></span>
<span class="line"><span class="br"></span><span class="lineNumber">1075</span><span class="br"></span>Non tuleram Magnum mecum Romana regentem:</span><span class="linebreak"></span>
<span class="line">Te, Ptolemaee, feram? frustra civilibus armis</span><span class="linebreak"></span>
<span class="line">Miscuimus gentes, si qua est hoc orbe potestas</span><span class="linebreak"></span>
<span class="line">Altera quam Caesar, si tellus ulla duorum est.</span><span class="linebreak"></span>
<span class="line">Vertissem Latias a vestro litore proras:</span><span class="linebreak"></span>
<span class="line"><span class="br"></span><span class="lineNumber">1080</span><span class="br"></span>Famae cura vetat, ne non damnasse cruentam</span><span class="linebreak"></span>
<span class="line">Sed videar timuisse Pharon. Nec fallere vosmet</span><span class="linebreak"></span>
<span class="line">Credite victorem: nobis quoque tale paratum</span><span class="linebreak"></span>
<span class="line">Litoris hospitium; ne sic mea colla gerantur,</span><span class="linebreak"></span>
<span class="line">Thessaliae fortuna facit. Maiore profecto</span><span class="linebreak"></span>
<span class="line"><span class="br"></span><span class="lineNumber">1085</span><span class="br"></span>Quam metui poterat discrimine gessimus arma:</span><span class="linebreak"></span>
</p></section><notes></notes></section>