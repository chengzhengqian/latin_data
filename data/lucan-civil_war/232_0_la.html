<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Libertate fugae; sed non, ubi terra tumebit,</span><span class="linebreak"></span>
<span class="line">Aspera conscendet montis iuga, nec per opacas</span><span class="linebreak"></span>
<span class="line">Bella geret tenebras incerto debilis arcu,</span><span class="linebreak"></span>
<span class="line">Nec franget nando violenti vorticis amnem,</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>Nec tota in pugna perfusus sanguine membra</span><span class="linebreak"></span>
<span class="line">Exiget aestivum calido sub pulvere solem.</span><span class="linebreak"></span>
<span class="line">Non aries illis, non ulla est machina belli,</span><span class="linebreak"></span>
<span class="line">Aut fossas inplere valent, Parthoque sequenti</span><span class="linebreak"></span>
<span class="line">Murus erit quodcumque potest obstare sagittae.</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Pugna levis bellumque fugax turmaeque vagantes,</span><span class="linebreak"></span>
<span class="line">Et melior cessisse loco quam pellere miles;</span><span class="linebreak"></span>
<span class="line">Inlita tela dolis, nec Martem comminus usquam</span><span class="linebreak"></span>
<span class="line">Ausa pati virtus, sed longe tendere nervos</span><span class="linebreak"></span>
<span class="line">Et, quo ferre velint, permittere volnera ventis.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>Ensis habet vires, et gens quaecumque virorum</span><span class="linebreak"></span>
<span class="line">Bella gerit gladiis. Nam Medos proelia prima</span><span class="linebreak"></span>
<span class="line">Exarmant vacuaque iubent remeare pharetra.</span><span class="linebreak"></span>
<span class="line">Nulla manus illis, fiducia tota veneni est.</span><span class="linebreak"></span>
<span class="line">Credis, Magne, viros, quos in discrimina belli</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Cum ferro misisse parum est? temptare pudendum</span><span class="linebreak"></span>
<span class="line">Auxilium tanti est, toto divisus ut orbe</span><span class="linebreak"></span>
<span class="line">A terra moriare tua, tibi barbara tellus</span><span class="linebreak"></span>
<span class="line">Incumbat, te parva tegant ac vilia busta,</span><span class="linebreak"></span>
<span class="line">Invidiosa tamen Crasso quaerente sepulchrum?</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Sed tua sors levior, quoniam mors ultima poena est</span><span class="linebreak"></span>
<span class="line">Nec metuenda viris. At non Cornelia letum</span><span class="linebreak"></span>
</p></section><notes></notes></section>