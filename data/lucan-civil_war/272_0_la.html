<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Sola virens Libyen. Nam quidquid pulvere sicco</span><span class="linebreak"></span>
<span class="line">Separat ardentem tepida Berenicida Lepti,</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>Ignorat frondes; solus nemus abstulit Hammon.</span><span class="linebreak"></span>
<span class="line">Silvarum fons causa loco, qui putria terrae</span><span class="linebreak"></span>
<span class="line">Alligat et domitas unda conectit harenas.</span><span class="linebreak"></span>
<span class="line">Hic quoque nil obstat Phoebo, cum cardine summo</span><span class="linebreak"></span>
<span class="line">Stat librata dies; truncum vix protegit arbor:</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Tam brevis in medium radiis conpellitur umbra.</span><span class="linebreak"></span>
<span class="line">Deprensum est hunc esse locum, qua circulus alti</span><span class="linebreak"></span>
<span class="line"><span class="br"></span><span class="lineNumber">532</span><span class="br"></span>Solstitii medium signorum percutit orbem.</span><span class="linebreak"></span>
<span class="line"><span class="br"></span><span class="lineNumber">538</span><span class="br"></span>At tibi, quaecumque es Libyco gens igne dirempta,</span><span class="linebreak"></span>
<span class="line">In Noton umbra cadit, quae nobis exit in Arcton.</span><span class="linebreak"></span>
<span class="line">Te segnis Cynosura subit, tu sicca profundo</span><span class="linebreak"></span>
<span class="line">Mergi Plaustra putas nullumque in vertice semper</span><span class="linebreak"></span>
<span class="line">Sidus habes inmune mari; procul axis uterque est,</span><span class="linebreak"></span>
<span class="line"><span class="br"></span><span class="lineNumber">543</span><span class="br"></span>Et fuga signorum medio rapit omnia caelo.</span><span class="linebreak"></span>
<span class="line"><span class="br"></span><span class="lineNumber">533</span><span class="br"></span>Non obliqua meant, nec Tauro Scorpios exit</span><span class="linebreak"></span>
<span class="line">Rectior, aut Aries donat sua tempora Librae,</span><span class="linebreak"></span>
<span class="line">Aut Astraea iubet lentos descendere Pisces.</span><span class="linebreak"></span>
<span class="line">Par Geminis Chiron, et idem, quod Carcinus ardens,</span><span class="linebreak"></span>
<span class="line"><span class="br"></span><span class="lineNumber">537</span><span class="br"></span>Umidus Aegoceros, nec plus Leo tollitur Urna.</span><span class="linebreak"></span>
<span class="line indent1"><span class="br"></span><span class="lineNumber">544</span><span class="br"></span>Stabant ante fores populi, quos miserat Eos,</span><span class="linebreak"></span>
<span class="line">Cornigerique Iovis monitu nova fata petebant;</span><span class="linebreak"></span>
<span class="line">Sed Latio cessere duci, comitesque Catonem</span><span class="linebreak"></span>
<span class="line">Orant, exploret Libycum memorata per orbem</span><span class="linebreak"></span>
</p></section><notes></notes></section>