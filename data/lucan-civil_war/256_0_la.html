<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Si sunt ulla, sequar, quam longo tradita leto,</span><span class="linebreak"></span>
<span class="line">Incertum est: poenas animae vivacis ab ipsa</span><span class="linebreak"></span>
<span class="line">Ante feram. Potuit cernens tua funera, Magne,</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Non fugere in mortem: planctu contusa peribit,</span><span class="linebreak"></span>
<span class="line">Effluet in lacrimas: numquam veniemus ad enses</span><span class="linebreak"></span>
<span class="line">Aut laqueos aut praecipites per inania iactus.</span><span class="linebreak"></span>
<span class="line">Turpe mori post te solo non posse dolore.”</span><span class="linebreak"></span>
<span class="line">Sic ubi fata, caput ferali obduxit amictu</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>Decrevitque pati tenebras puppisque cavernis</span><span class="linebreak"></span>
<span class="line">Delituit, saevumque arte conplexa dolorem</span><span class="linebreak"></span>
<span class="line">Perfruitur lacrimis et amat pro coniuge luctum.</span><span class="linebreak"></span>
<span class="line">Illam non fluctus stridensque rudentibus Eurus</span><span class="linebreak"></span>
<span class="line">Movit et exsurgens ad summa pericula clamor,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>Votaque sollicitis faciens contraria nautis</span><span class="linebreak"></span>
<span class="line">Conposita in mortem iacuit favitque procellis.</span><span class="linebreak"></span></p>
<p class="lineGroup"><span class="line indent1">Prima ratem Cypros spumantibus accipit undis;</span><span class="linebreak"></span>
<span class="line">Inde tenens pelagus, sed iam moderatior, Eurus</span><span class="linebreak"></span>
<span class="line">In Libycas egit sedes et castra Catonis.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Tristis, ut in multo mens est praesaga timore,</span><span class="linebreak"></span>
<span class="line">Aspexit patrios comites a litore Magnus</span><span class="linebreak"></span>
<span class="line">Et fratrem; medias praeceps tunc fertur in undas:</span><span class="linebreak"></span>
<span class="line">“Dic, ubi sit, germane, parens; stat summa caputque</span><span class="linebreak"></span>
<span class="line">Orbis, an occidimus Romanaque Magnus ad umbras</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>Abstulit?” Haec fatur; quem contra talia frater:</span><span class="linebreak"></span>
<span class="line">“O felix, quem sors alias dispersit in oras</span><span class="linebreak"></span>
<span class="line">Quique nefas audis: oculos, germane, nocentes</span><span class="linebreak"></span>
</p></section><notes></notes></section>