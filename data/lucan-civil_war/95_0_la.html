<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Excitat atque hostes turba stipatus inermes</span><span class="linebreak"></span>
<span class="line">Praecipitat castris iunctosque amplexibus ense</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Separat et multo disturbat sanguine pacem.</span><span class="linebreak"></span>
<span class="line">Addidit ira ferox moturas proelia voces:</span><span class="linebreak"></span>
<span class="line">“Inmemor o patriae, signorum oblite tuorum,</span><span class="linebreak"></span>
<span class="line">Non potes hoc causae, miles, praestare, senatus</span><span class="linebreak"></span>
<span class="line">Adsertor victo redeas ut Caesare? certe,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Ut vincare, potes. Dum ferrum, incertaque fata,</span><span class="linebreak"></span>
<span class="line">Quique fluat multo non derit volnere sanguis,</span><span class="linebreak"></span>
<span class="line">Ibitis ad dominum damnataque signa feretis,</span><span class="linebreak"></span>
<span class="line">Utque habeat famulos nullo discrimine Caesar,</span><span class="linebreak"></span>
<span class="line">Exorandus erit? ducibus quoque vita petita est?</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Numquam nostra salus pretium mercesque nefandae</span><span class="linebreak"></span>
<span class="line">Proditionis erit; non hoc civilia bella,</span><span class="linebreak"></span>
<span class="line">Ut vivamus, agunt. Trahimur sub nomine pacis.</span><span class="linebreak"></span>
<span class="line">Non chalybem gentes penitus fugiente metallo</span><span class="linebreak"></span>
<span class="line">Eruerent, nulli vallarent oppida muri,</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>Non sonipes in bella ferox, non iret in aequor</span><span class="linebreak"></span>
<span class="line">Turrigeras classis pelago sparsura carinas,</span><span class="linebreak"></span>
<span class="line">Si bene libertas umquam pro pace daretur.</span><span class="linebreak"></span>
<span class="line">Hostes nempe meos sceleri iurata nefando</span><span class="linebreak"></span>
<span class="line">Sacramenta tenent; at vobis vilior hoc est</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>Vestra fides, quod pro causa pugnantibus aequa</span><span class="linebreak"></span>
<span class="line">Et veniam sperare licet. Pro dira pudoris</span><span class="linebreak"></span>
<span class="line">Funera! nunc toto fatorum ignarus in orbe,</span><span class="linebreak"></span>
<span class="line">Magne, paras acies mundique extrema tenentes</span><span class="linebreak"></span>
<span class="line">Sollicitas reges, cum forsan foedere nostro</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Iam tibi sit promissa salus.” Sic fatur et omnes</span><span class="linebreak"></span>
</p></section><notes></notes></section>