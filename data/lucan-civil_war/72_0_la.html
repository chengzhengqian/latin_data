<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et gelidas alte summotis solibus umbras.</span><span class="linebreak"></span>
<span class="line">Hunc non ruricolae Panes nemorumque potentes</span><span class="linebreak"></span>
<span class="line">Silvani Nymphaeque tenent, sed barbara ritu</span><span class="linebreak"></span>
<span class="line">Sacra deum; structae diris altaribus arae,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>Omnisque humanis lustrata cruoribus arbor.</span><span class="linebreak"></span>
<span class="line">Siqua fidem meruit superos mirata vetustas,</span><span class="linebreak"></span>
<span class="line">Illis et volucres metuunt insistere ramis</span><span class="linebreak"></span>
<span class="line">Et lustris recubare ferae; nec ventus in illas</span><span class="linebreak"></span>
<span class="line">Incubuit silvas excussaque nubibus atris</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>Fulgura; non ulli frondem praebentibus aurae</span><span class="linebreak"></span>
<span class="line">Arboribus suus horror inest. Tum plurima nigris</span><span class="linebreak"></span>
<span class="line">Fontibus unda cadit, simulacraque maesta deorum</span><span class="linebreak"></span>
<span class="line">Arte carent caesisque extant informia truncis.</span><span class="linebreak"></span>
<span class="line">Ipse situs putrique facit iam robore pallor</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Attonitos; non volgatis sacrata figuris</span><span class="linebreak"></span>
<span class="line">Numina sic metuunt: tantum terroribus addit,</span><span class="linebreak"></span>
<span class="line">Quos timeant, non nosse deos. Iam fama ferebat</span><span class="linebreak"></span>
<span class="line">Saepe cavas motu terrae mugire cavernas,</span><span class="linebreak"></span>
<span class="line">Et procumbentes iterum consurgere taxos,</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>Et non ardentis fulgere incendia silvae,</span><span class="linebreak"></span>
<span class="line">Roboraque amplexos circumfluxisse dracones.</span><span class="linebreak"></span>
<span class="line">Non illum cultu populi propiore frequentant</span><span class="linebreak"></span>
<span class="line">Sed cessere deis. Medio cum Phoebus in axe est</span><span class="linebreak"></span>
<span class="line">Aut caelum nox atra tenet, pavet ipse sacerdos</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Accessus dominumque timet deprendere luci.</span><span class="linebreak"></span></p>
<p class="lineGroup"><span class="line indent1">Hanc iubet inmisso silvam procumbere ferro;</span><span class="linebreak"></span>
<span class="line">Nam vicina operi belloque intacta priore</span><span class="linebreak"></span>
<span class="line">Inter nudatos stabat densissima montes.</span><span class="linebreak"></span>
<span class="line">Sed fortes tremuere manus, motique verenda</span><span class="linebreak"></span>
</p></section><notes></notes></section>