<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">255</span><span class="br"></span>Vidimus et Martem Libyae cursumque furoris</span><span class="linebreak"></span>
<span class="line">Teutonici: quotiens Romam fortuna lacessit,</span><span class="linebreak"></span>
<span class="line">Hac iter est bellis.” Gemitu sic quisque latenti,</span><span class="linebreak"></span>
<span class="line">Non ausus timuisse palam; vox nulla dolori</span><span class="linebreak"></span>
<span class="line">Credita; sed quantum, volucres cum bruma coercet,</span><span class="linebreak"></span>
<span class="line">Rura silent, mediusque tacet sine murmure pontus,</span><span class="linebreak"></span>
<span class="line">Tanta quies. Noctis gelidas lux solverat umbras,</span><span class="linebreak"></span>
<span class="line"><span class="br"></span><span class="lineNumber">262</span><span class="br"></span>Ecce faces belli dubiaeque in proelia menti</span><span class="linebreak"></span>
<span class="line">Urguentes addunt stimulos cunctasque pudoris</span><span class="linebreak"></span>
<span class="line">Rumpunt fata moras; iustos Fortuna laborat</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Esse ducis motus et causas invenit armis.</span><span class="linebreak"></span>
<span class="line">Expulit ancipiti discordes urbe tribunos</span><span class="linebreak"></span>
<span class="line">Victo iure minax iactatis curia Gracchis.</span><span class="linebreak"></span>
<span class="line">Hos iam mota ducis vicinaque signa petentes</span><span class="linebreak"></span>
<span class="line">Audax venali comitatur Curio lingua,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Vox quondam populi libertatemque tueri</span><span class="linebreak"></span>
<span class="line">Ausus et armatos plebi miscere potentes.</span><span class="linebreak"></span>
<span class="line">Utque ducem varias volventem pectore curas</span><span class="linebreak"></span>
<span class="line">Conspexit: “Dum voce tuae potuere iuvari,</span><span class="linebreak"></span>
<span class="line">Caesar,” ait “partes, quamvis nolente senatu,</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Traximus imperium, tum cum mihi rostra tenere</span><span class="linebreak"></span>
<span class="line">Ius erat et dubios in te transferre Quirites.</span><span class="linebreak"></span>
<span class="line">At postquam leges bello siluere coactae,</span><span class="linebreak"></span>
<span class="line">Pellimur e patriis laribus patimurque volentes</span><span class="linebreak"></span>
<span class="line">Exilium; tua nos faciet victoria cives.</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Dum trepidant nullo firmatae robore partes,</span><span class="linebreak"></span>
<span class="line">Tolle moras; semper nocuit differre paratis.</span><span class="linebreak"></span>
</p></section><notes></notes></section>