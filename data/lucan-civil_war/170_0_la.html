<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Has avidae tigres et nobilis ira leonum</span><span class="linebreak"></span>
<span class="line">Ore fovent blando; gelidos his explicat orbes</span><span class="linebreak"></span>
<span class="line">Inque pruinoso coluber distenditur arvo;</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Viperei coeunt abrupto corpore nodi,</span><span class="linebreak"></span>
<span class="line">Humanoque cadit serpens adflata veneno.</span><span class="linebreak"></span>
<span class="line">Quis labor hic superis cantus herbasque sequendi</span><span class="linebreak"></span>
<span class="line">Spernendique timor? cuius commercia pacti</span><span class="linebreak"></span>
<span class="line">Obstrictos habuere deos? parere necesse est</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>An iuvat? ignota tantum pietate merentur,</span><span class="linebreak"></span>
<span class="line">An tacitis valuere minis? hoc iuris in omnes</span><span class="linebreak"></span>
<span class="line">Est illis superos, an habent haec carmina certum</span><span class="linebreak"></span>
<span class="line">Imperiosa deum, qui mundum cogere, quidquid</span><span class="linebreak"></span>
<span class="line">Cogitur ipse, potest? Illis et sidera primum</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>Praecipiti deducta polo, Phoebeque serena</span><span class="linebreak"></span>
<span class="line">Non aliter diris verborum obsessa venenis</span><span class="linebreak"></span>
<span class="line">Palluit et nigris terrenisque ignibus arsit,</span><span class="linebreak"></span>
<span class="line">Quam si fraterna prohiberet imagine tellus</span><span class="linebreak"></span>
<span class="line">Insereretque suas flammis caelestibus umbras,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>Et patitur tantos cantu depressa labores</span><span class="linebreak"></span>
<span class="line">Donec suppositas propior despumet in herbas.</span><span class="linebreak"></span></p>
<p class="lineGroup"><span class="line indent1">Hos scelerum ritus, haec dirae crimina gentis</span><span class="linebreak"></span>
<span class="line">Effera damnarat nimiae pietatis Erictho</span><span class="linebreak"></span>
<span class="line">Inque novos ritus pollutam duxerat artem.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>Illi namque nefas urbis summittere tecto</span><span class="linebreak"></span>
<span class="line">Aut laribus ferale caput, desertaque busta</span><span class="linebreak"></span>
<span class="line">Incolit et tumulos expulsis obtinet umbris</span><span class="linebreak"></span>
<span class="line">Grata deis Erebi. Coetus audire silentum,</span><span class="linebreak"></span>
<span class="line">Nosse domos Stygias arcanaque Ditis operti</span><span class="linebreak"></span>
</p></section><notes></notes></section>