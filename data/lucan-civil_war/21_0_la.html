<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Et varias ignis denso dedit aere formas,</span><span class="linebreak"></span>
<span class="line">Nunc iaculum longo, nunc sparso lumine lampas.</span><span class="linebreak"></span>
<span class="line">Emicuit caelo tacitum sine nubibus ullis</span><span class="linebreak"></span>
<span class="line">Fulmen et Arctois rapiens de partibus ignem</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Percussit Latiare caput, stellaeque minores</span><span class="linebreak"></span>
<span class="line">Per vacuum solitae noctis decurrere tempus</span><span class="linebreak"></span>
<span class="line">In medium venere diem, cornuque coacto</span><span class="linebreak"></span>
<span class="line">Iam Phoebe toto fratrem cum redderet orbe,</span><span class="linebreak"></span>
<span class="line">Terrarum subita percussa expalluit umbra.</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>Ipse caput medio Titan cum ferret Olympo,</span><span class="linebreak"></span>
<span class="line">Condidit ardentes atra caligine currus</span><span class="linebreak"></span>
<span class="line">Involvitque orbem tenebris gentesque coegit</span><span class="linebreak"></span>
<span class="line">Desperare diem; qualem fugiente per ortus</span><span class="linebreak"></span>
<span class="line">Sole Thyesteae noctem duxere Mycenae.</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>Ora ferox Siculae laxavit Mulciber Aetnae</span><span class="linebreak"></span>
<span class="line">Nec tulit in caelum flammas, sed vertice prono</span><span class="linebreak"></span>
<span class="line">Ignis in Hesperium cecidit latus. Atra Charybdis</span><span class="linebreak"></span>
<span class="line">Sanguineum fundo torsit mare. Flebile saevi</span><span class="linebreak"></span>
<span class="line">Latravere canes. Vestali raptus ab ara</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>Ignis, et ostendens confectas flamma Latinas</span><span class="linebreak"></span>
<span class="line">Scinditur in partes geminoque cacumine surgit</span><span class="linebreak"></span>
<span class="line">Thebanos imitata rogos. Tum cardine tellus</span><span class="linebreak"></span>
<span class="line">Subsedit, veteremque iugis nutantibus Alpes</span><span class="linebreak"></span>
<span class="line">Discussere nivem. Tethys maioribus undis</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Hesperiam Calpen summumque inplevit Atlanta.</span><span class="linebreak"></span>
<span class="line">Indigetes flevisse deos urbisque laborem</span><span class="linebreak"></span>
<span class="line">Testatos sudore Lares, delapsaque templis</span><span class="linebreak"></span>
<span class="line">Dona suis, dirasque diem foedasse volucres</span><span class="linebreak"></span>
<span class="line">Accipimus, silvisque feras sub nocte relictis</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Audaces media posuisse cubilia Roma.</span><span class="linebreak"></span>
</p></section><notes></notes></section>