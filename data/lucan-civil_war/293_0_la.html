<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Exilium generique minas Romamque timebam:</span><span class="linebreak"></span>
<span class="line">Poena fugae Ptolemaeus erat. Sed parcimus annis</span><span class="linebreak"></span>
<span class="line">Donamusque nefas. Sciat hac pro caede tyrannus</span><span class="linebreak"></span>
<span class="line">Nil venia plus posse dari. Vos condite busto</span><span class="linebreak"></span>
<span class="line"><span class="br"></span><span class="lineNumber">1090</span><span class="br"></span>Tanti colla ducis, sed non, ut crimina solum</span><span class="linebreak"></span>
<span class="line">Vestra tegat tellus: iusto date tura sepulchro</span><span class="linebreak"></span>
<span class="line">Et placate caput cineresque in litore fusos</span><span class="linebreak"></span>
<span class="line">Colligite atque unam sparsis date manibus urnam.</span><span class="linebreak"></span>
<span class="line">Sentiat adventum soceri vocesque querentis</span><span class="linebreak"></span>
<span class="line"><span class="br"></span><span class="lineNumber">1095</span><span class="br"></span>Audiat umbra pias. Dum nobis omnia praefert,</span><span class="linebreak"></span>
<span class="line">Dum vitam Phario mavolt debere clienti,</span><span class="linebreak"></span>
<span class="line">Laeta dies rapta est populis, concordia mundo</span><span class="linebreak"></span>
<span class="line">Nostra perit. Caruere deis mea vota secundis,</span><span class="linebreak"></span>
<span class="line">Ut te conplexus positis felicibus armis</span><span class="linebreak"></span>
<span class="line"><span class="br"></span><span class="lineNumber">1100</span><span class="br"></span>Adfectus a te veteres vitamque rogarem,</span><span class="linebreak"></span>
<span class="line">Magne, tuam, dignaque satis mercede laborum</span><span class="linebreak"></span>
<span class="line">Contentus par esse tibi. Tunc pace fideli</span><span class="linebreak"></span>
<span class="line">Fecissem, ut victus posses ignoscere divis,</span><span class="linebreak"></span>
<span class="line">Fecisses, ut Roma mihi.” Nec talia fatus</span><span class="linebreak"></span>
<span class="line"><span class="br"></span><span class="lineNumber">1105</span><span class="br"></span>Invenit fletus comitem, nec turba querenti</span><span class="linebreak"></span>
<span class="line">Credidit: abscondunt gemitus et pectora laeta</span><span class="linebreak"></span>
<span class="line">Fronte tegunt, hilaresque nefas spectare cruentum,</span><span class="linebreak"></span>
<span class="line">—O bona libertas—cum Caesar lugeat, audent.</span><span class="linebreak"></span></p>
</section><notes></notes></section>