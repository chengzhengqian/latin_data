<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Consilii vix tempus erat; tamen omnia monstra</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>Pellaeae coiere domus, quos inter Acoreus</span><span class="linebreak"></span>
<span class="line">Iam placidus senio fractisque modestior annis</span><span class="linebreak"></span>
<span class="line">—Hunc genuit custos Nili crescentis in arva</span><span class="linebreak"></span>
<span class="line">Memphis vana sacris; illo cultore deorum</span><span class="linebreak"></span>
<span class="line">Lustra suae Phoebes non unus vixerat Apis—</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>Consilii vox prima fuit, meritumque fidemque</span><span class="linebreak"></span>
<span class="line">Sacraque defuncti iactavit pignora patris.</span><span class="linebreak"></span>
<span class="line">Sed melior suadere malis et nosse tyrannos</span><span class="linebreak"></span>
<span class="line">Ausus Pompeium leto damnare Pothinus</span><span class="linebreak"></span>
<span class="line">“Ius et fas multos faciunt, Ptolemaee, nocentes;</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>Dat poenas laudata fides, cum sustinet,” inquit</span><span class="linebreak"></span>
<span class="line">“Quos fortuna premit. Fatis accede deisque,</span><span class="linebreak"></span>
<span class="line">Et cole felices, miseros fuge. Sidera terra</span><span class="linebreak"></span>
<span class="line">Ut distant et flamma mari, sic utile recto.</span><span class="linebreak"></span>
<span class="line">Sceptrorum vis tota perit, si pendere iusta</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Incipit, evertitque arces respectus honesti.</span><span class="linebreak"></span>
<span class="line">Libertas scelerum est, quae regna invisa tuetur,</span><span class="linebreak"></span>
<span class="line">Sublatusque modus gladiis. Facere omnia saeve</span><span class="linebreak"></span>
<span class="line">Non inpune licet, nisi cum facis. Exeat aula,</span><span class="linebreak"></span>
<span class="line">Qui volt esse pius. Virtus et summa potestas</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Non coeunt; semper metuet, quem saeva pudebunt.</span><span class="linebreak"></span>
<span class="line">Non inpune tuos Magnus contempserit annos,</span><span class="linebreak"></span>
<span class="line">Qui te nec victos arcere a litore nostro</span><span class="linebreak"></span>
<span class="line">Posse putat. Neu nos sceptris privaverit hospes,</span><span class="linebreak"></span>
</p></section><notes></notes></section>