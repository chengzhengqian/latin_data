<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Iam dudum moriture paras? rue certus et omnes</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>Lucis rumpe moras et Caesaris effuge munus.”</span><span class="linebreak"></span></p>
<p class="lineGroup"><span class="line indent1">Nescius interea capti ducis arma parabat</span><span class="linebreak"></span>
<span class="line">Magnus, ut inmixto firmaret robore partes.</span><span class="linebreak"></span>
<span class="line">Iamque secuturo iussurus classica Phoebo</span><span class="linebreak"></span>
<span class="line">Temptandasque ratus moturi militis iras</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Adloquitur tacitas veneranda voce cohortes:</span><span class="linebreak"></span>
<span class="line">“O scelerum ultores melioraque signa secuti,</span><span class="linebreak"></span>
<span class="line">O vere Romana manus, quibus arma senatus</span><span class="linebreak"></span>
<span class="line">Non privata dedit, votis deposcite pugnam.</span><span class="linebreak"></span>
<span class="line">Ardent Hesperii saevis populatibus agri,</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Gallica per gelidas rabies effunditur Alpes,</span><span class="linebreak"></span>
<span class="line">Iam tetigit sanguis pollutos Caesaris enses.</span><span class="linebreak"></span>
<span class="line">Di melius, belli tulimus quod damna priores:</span><span class="linebreak"></span>
<span class="line">Coeperit inde nefas, iam iam me praeside Roma</span><span class="linebreak"></span>
<span class="line">Supplicium poenamque petat. Neque enim ista vocari</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>Proelia iusta decet, patriae sed vindicis iram;</span><span class="linebreak"></span>
<span class="line">Nec magis hoc bellum est, quam quom Catilina paravit</span><span class="linebreak"></span>
<span class="line">Arsuras in tecta faces sociusque furoris</span><span class="linebreak"></span>
<span class="line">Lentulus exertique manus vaesana Cethegi.</span><span class="linebreak"></span>
<span class="line">O rabies miseranda ducis! cum fata Camillis</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>Te, Caesar, magnisque velint miscere Metellis,</span><span class="linebreak"></span>
<span class="line">Ad Cinnas Mariosque venis. Sternere profecto,</span><span class="linebreak"></span>
<span class="line">Ut Catulo iacuit Lepidus, nostrasque secures</span><span class="linebreak"></span>
<span class="line">Passus, Sicanio tegitur qui Carbo sepulchro,</span><span class="linebreak"></span>
<span class="line">Quique feros movit Sertorius exul Hiberos.</span><span class="linebreak"></span>
</p></section><notes></notes></section>