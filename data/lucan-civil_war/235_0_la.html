<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Sceptra puer Ptolemaeus habet tibi debita, Magne,</span><span class="linebreak"></span>
<span class="line">Tutelae commissa tuae. Quis nominis umbram</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Horreat? innocua est aetas. Ne iura fidemque</span><span class="linebreak"></span>
<span class="line">Respectumque deum veteri speraveris aula:</span><span class="linebreak"></span>
<span class="line">Nil pudet adsuetos sceptris; mitissima sors est</span><span class="linebreak"></span>
<span class="line">Regnorum sub rege novo.” Non plura locutus</span><span class="linebreak"></span>
<span class="line">Inpulit huc animos. Quantum, spes ultima rerum,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>Libertatis habes! Victa est sententia Magni.</span><span class="linebreak"></span></p>
<p class="lineGroup"><span class="line indent1">Tum Cilicum liquere solum Cyproque citatas</span><span class="linebreak"></span>
<span class="line">Inmisere rates, nullas cui praetulit aras</span><span class="linebreak"></span>
<span class="line">Undae diva memor Paphiae—si numina nasci</span><span class="linebreak"></span>
<span class="line">Credimus aut quemquam fas est coepisse deorum.</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>Haec ubi deseruit Pompeius litora, totos</span><span class="linebreak"></span>
<span class="line">Emensus Cypri scopulos, quibus exit in Austrum,</span><span class="linebreak"></span>
<span class="line">Inde maris vasti transverso vertitur aestu;</span><span class="linebreak"></span>
<span class="line">Nec tenuit gratum nocturno lumine montem,</span><span class="linebreak"></span>
<span class="line">Infimaque Aegypti pugnaci litora velo</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>Vix tetigit, qua dividui pars maxima Nili</span><span class="linebreak"></span>
<span class="line">In vada decurrit Pelusia septimus amnis.</span><span class="linebreak"></span>
<span class="line">Tempus erat, quo Libra pares examinat horas,</span><span class="linebreak"></span>
<span class="line">Non uno plus aequa die, noctique rependit</span><span class="linebreak"></span>
<span class="line">Lux minor hibernae verni solacia damni.</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>Conperit ut regem Casio se monte tenere,</span><span class="linebreak"></span>
<span class="line">Flectit iter; nec Phoebus adhuc nec carbasa languent.</span><span class="linebreak"></span></p>
<p class="lineGroup"><span class="line indent1">Iam rapido speculator eques per litora cursu</span><span class="linebreak"></span>
<span class="line">Hospitis adventu pavidam conpleverat aulam.</span><span class="linebreak"></span>
</p></section><notes></notes></section>