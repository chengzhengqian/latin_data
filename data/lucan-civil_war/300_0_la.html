<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Nec non infelix ferro mollita iuventus</span><span class="linebreak"></span>
<span class="line">Atque exsecta virum: stat contra fortior aetas</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Vix ulla fuscante tamen lanugine mala.</span><span class="linebreak"></span></p>
<p class="lineGroup"><span class="line indent1">Discubuere illic reges maiorque potestas,</span><span class="linebreak"></span>
<span class="line">Caesar; et inmodice formam fucata nocentem,</span><span class="linebreak"></span>
<span class="line">Nec sceptris contenta suis nec fratre marito,</span><span class="linebreak"></span>
<span class="line">Plena maris rubri spoliis, colloque comisque</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Divitias Cleopatra gerit cultuque labora.</span><span class="linebreak"></span>
<span class="line">Candida Sidonio perlucent pectora filo,</span><span class="linebreak"></span>
<span class="line">Quod Nilotis acus conpressum pectine Serum</span><span class="linebreak"></span>
<span class="line">Solvit et extenso laxavit stamina velo.</span><span class="linebreak"></span>
<span class="line">Dentibus hic niveis sectos Atlantide silva</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Inposuere orbes, quales ad Caesaris ora</span><span class="linebreak"></span>
<span class="line">Nec capto venere Iuba. Pro caecus et amens</span><span class="linebreak"></span>
<span class="line">Ambitione furor, civilia bella gerenti</span><span class="linebreak"></span>
<span class="line">Divitias aperire suas, incendere mentem</span><span class="linebreak"></span>
<span class="line">Hospitis armati. Non sit licet ille nefando</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Marte paratus opes mundi quaesisse ruina;</span><span class="linebreak"></span>
<span class="line">Pone duces priscos et nomina pauperis aevi,</span><span class="linebreak"></span>
<span class="line">Fabricios Curiosque graves, hic ille recumbat</span><span class="linebreak"></span>
<span class="line">Sordidus Etruscis abductus consul aratris:</span><span class="linebreak"></span>
<span class="line">Optabit patriae talem duxisse triumphum.</span><span class="linebreak"></span>
<span class="line indent1"><span class="br"></span><span class="lineNumber">155</span><span class="br"></span>Infudere epulas auro, quod terra, quod ae,</span><span class="linebreak"></span>
<span class="line">Quod pelagus Nilusque dedit, quod luxus inani</span><span class="linebreak"></span>
<span class="line">Ambitione furens toto quaesivit in orbe</span><span class="linebreak"></span>
<span class="line">Non mandante fame; multas volucresque ferasque</span><span class="linebreak"></span>
<span class="line">Aegypti posuere deos, manibusque ministrat</span><span class="linebreak"></span>
</p></section><notes></notes></section>