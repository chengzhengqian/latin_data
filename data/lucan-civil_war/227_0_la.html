<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Zeugmaque Pellaeum. Pompeio vincite, Parthi,</span><span class="linebreak"></span>
<span class="line">Vinci Roma volet.’” Regem parere iubenti</span><span class="linebreak"></span>
<span class="line">Ardua non piguit, positisque insignibus aulae</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Egreditur famulo raptos indutus amictus.</span><span class="linebreak"></span>
<span class="line">In dubiis tutum est inopem simulare tyranno;</span><span class="linebreak"></span>
<span class="line">Quanto igitur mundi dominis securius aevum</span><span class="linebreak"></span>
<span class="line">Verus pauper agit! Dimisso in litore rege</span><span class="linebreak"></span>
<span class="line">Ipse per Icariae scopulos, Ephesonque relinquens</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Et placidi Colophona maris, spumantia parvae</span><span class="linebreak"></span>
<span class="line">Radit saxa Sami; spirat de litore Coo</span><span class="linebreak"></span>
<span class="line">Aura fluens; Cnidon inde fugit claramque relinquit</span><span class="linebreak"></span>
<span class="line">Sole Rhodon magnosque sinus Telmessidos undae</span><span class="linebreak"></span>
<span class="line">Conpensat medio pelagi. Pamphylia puppi</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Occurrit tellus, nec se committere muris</span><span class="linebreak"></span>
<span class="line">Ausus adhuc ullis, te primum, parva Phaseli,</span><span class="linebreak"></span>
<span class="line">Magnus adit; nam te metui vetat incola rarus</span><span class="linebreak"></span>
<span class="line">Exhaustaeque domus populis, maiorque carinae</span><span class="linebreak"></span>
<span class="line">Quam tua turba fuit. Tendens hinc carbasa rursus</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Iam Taurum Tauroque videt Dipsunta cadentem.</span><span class="linebreak"></span></p>
<p class="lineGroup"><span class="line indent1">Crederet hoc Magnus, pacem cum praestitit undis,</span><span class="linebreak"></span>
<span class="line">Et sibi consultum? Cilicum per litora tutus</span><span class="linebreak"></span>
<span class="line">Parva puppe fugit. Sequitur pars magna senatus</span><span class="linebreak"></span>
<span class="line">Ad profugum collecta ducem; parvisque Syhedris,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Quo portu mittitque rates recipitque Selinus,</span><span class="linebreak"></span>
<span class="line">In procerum coetu tandem maesta ora resolvit</span><span class="linebreak"></span>
<span class="line">Vocibus his Magnus: “Comites bellique fugaeque</span><span class="linebreak"></span>
</p></section><notes></notes></section>