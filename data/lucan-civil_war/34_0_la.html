<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Cederet; in fratrum ceciderunt praemia fratres.</span><span class="linebreak"></span>
<span class="line">Busta repleta fuga, permixtaque viva sepultis</span><span class="linebreak"></span>
<span class="line">Corpora, nec populum latebrae cepere ferarum.</span><span class="linebreak"></span>
<span class="line">Hic laqueo fauces elisaque guttura fregit,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>Hic se praecipiti iaculatus pondere dura</span><span class="linebreak"></span>
<span class="line">Dissiluit percussus humo, mortesque cruento</span><span class="linebreak"></span>
<span class="line">Victori rapuere suas; hic robora busti</span><span class="linebreak"></span>
<span class="line">Exstruit ipse sui necdum omni sanguine fuso</span><span class="linebreak"></span>
<span class="line">Desilit in flammas et, dum licet, occupat ignes.</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>Colla ducum pilo trepidam gestata per urbem</span><span class="linebreak"></span>
<span class="line">Et medio congesta foro; cognoscitur illic,</span><span class="linebreak"></span>
<span class="line">Quidquid ubique iacet. Scelerum non Thracia tantum</span><span class="linebreak"></span>
<span class="line">Vidit Bistonii stabulis pendere tyranni,</span><span class="linebreak"></span>
<span class="line">Postibus Antaei Libye, nec Graecia maerens</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Tot laceros artus Pisaea flevit in aula.</span><span class="linebreak"></span>
<span class="line">Cum iam tabe fluunt confusaque tempore multo</span><span class="linebreak"></span>
<span class="line">Amisere notas, miserorum dextra parentum</span><span class="linebreak"></span>
<span class="line">Colligit et pavido subducit cognita furto.</span><span class="linebreak"></span>
<span class="line">Meque ipsum memini caesi deformia fratris</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>Ora rogo cupidum vetitisque inponere flammis</span><span class="linebreak"></span>
<span class="line">Omnia Sullanae lustrasse cadavera pacis,</span><span class="linebreak"></span>
<span class="line">Perque omnes truncos, cum qua cervice recisum</span><span class="linebreak"></span>
<span class="line">Conveniat, quaesisse, caput. Quid sanguine manes</span><span class="linebreak"></span>
<span class="line">Placatos Catuli referam? cum victima tristes</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Inferias Marius forsan nolentibus umbris</span><span class="linebreak"></span>
<span class="line">Pendit inexpleto non fanda piacula busto,</span><span class="linebreak"></span>
<span class="line">Cum laceros artus aequataque volnera membris</span><span class="linebreak"></span>
<span class="line">Vidimus, et toto quamvis in corpore caeso</span><span class="linebreak"></span>
</p></section><notes></notes></section>