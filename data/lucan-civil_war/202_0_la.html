<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Pectora constrinxit, gelidusque in viscera sanguis</span><span class="linebreak"></span>
<span class="line">Percussa pietate coit, totaeque cohortes</span><span class="linebreak"></span>
<span class="line">Pila parata diu tensis tenuere lacertis.</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>Di tibi non mortem, quae cunctis poena paratur,</span><span class="linebreak"></span>
<span class="line">Sed sensum post fata tuae dent, Crastine, morti,</span><span class="linebreak"></span>
<span class="line">Cuius torta manu commisit lancea bellum</span><span class="linebreak"></span>
<span class="line">Primaque Thessaliam Romano sanguine tinxit.</span><span class="linebreak"></span>
<span class="line">O praeceps rabies! cum Caesar tela teneret,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>Inventa est prior ulla manus? Tum stridulus aer</span><span class="linebreak"></span>
<span class="line">Elisus lituis conceptaque classica cornu,</span><span class="linebreak"></span>
<span class="line">Tunc ausae dare signa tubae, tunc aethera tendit</span><span class="linebreak"></span>
<span class="line">Extremique fragor convexa inrumpit Olympi,</span><span class="linebreak"></span>
<span class="line">Unde procul nubes, quo nulla tonitrua durant.</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>Excepit resonis clamorem vallibus Haemus</span><span class="linebreak"></span>
<span class="line">Peliacisque dedit rursus geminare cavernis;</span><span class="linebreak"></span>
<span class="line">Pindus agit fremitus, Pangaeaque saxa resultant,</span><span class="linebreak"></span>
<span class="line">Oetaeaeque gemunt rupes, vocesque furoris</span><span class="linebreak"></span>
<span class="line">Expavere sui tota tellure relatas.</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>Spargitur innumerum diversis missile votis:</span><span class="linebreak"></span>
<span class="line">Volnera pars optat, pars terrae figere tela</span><span class="linebreak"></span>
<span class="line">Ac puras servare manus. Rapit omnia casus,</span><span class="linebreak"></span>
<span class="line"><span class="br"></span><span class="lineNumber">488</span><span class="br"></span>Atque incerta facit quos volt fortuna nocentes.</span><span class="linebreak"></span>
<span class="line"><span class="br"></span><span class="lineNumber">514</span><span class="br"></span>Tunc et Ityraei Medique Arabesque soluti,</span><span class="linebreak"></span>
<span class="line">Arcu turba minax, nusquam rexere sagittas,</span><span class="linebreak"></span>
<span class="line">Sed petitur solus qui campis inminet aer.</span><span class="linebreak"></span>
<span class="line">Inde cadunt mortes. Sceleris sed crimine nullo</span><span class="linebreak"></span>
<span class="line">Externum maculant chalybem; stetit omne coactum</span><span class="linebreak"></span>
<span class="line">Circa pila nefas. Ferro subtexitur aether,</span><span class="linebreak"></span>
</p></section><notes></notes></section>