<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Verba sono nec vox antri conplere capacis</span><span class="linebreak"></span>
<span class="line">Sufficiens spatium nulloque horrore comarum</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>Excussae laurus inmotaque limina templi</span><span class="linebreak"></span>
<span class="line">Securumque nemus veritam se credere Phoebo</span><span class="linebreak"></span>
<span class="line">Prodiderant. Sensit tripodas cessare furensque</span><span class="linebreak"></span>
<span class="line">Appius, “Et nobis meritas dabis, inpia, poenas</span><span class="linebreak"></span>
<span class="line">Et superis, quos fingis,” ait “nisi mergeris antris</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>Deque orbis trepidi tanto consulta tumultu</span><span class="linebreak"></span>
<span class="line">Desinis ipsa loqui.” Tandem conterrita virgo</span><span class="linebreak"></span>
<span class="line">Confugit ad tripodas vastisque adducta cavernis</span><span class="linebreak"></span>
<span class="line">Haesit et insueto concepit pectore numen,</span><span class="linebreak"></span>
<span class="line">Quod non exhaustae per tot iam saecula rupis</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Spiritus ingessit vati; tandemque potitus</span><span class="linebreak"></span>
<span class="line">Pectore Cirrhaeo non umquam plenior artus</span><span class="linebreak"></span>
<span class="line">Phoebados inrupit Paean mentemque priorem</span><span class="linebreak"></span>
<span class="line">Expulit atque hominem toto sibi cedere iussit</span><span class="linebreak"></span>
<span class="line">Pectore. Bacchatur demens aliena per antrum</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>Colla ferens, vittasque dei Phoebeaque serta</span><span class="linebreak"></span>
<span class="line">Erectis discussa comis per inania templi</span><span class="linebreak"></span>
<span class="line">Ancipiti cervice rotat spargitque vaganti</span><span class="linebreak"></span>
<span class="line">Obstantes tripodas magnoque exaestuat igne</span><span class="linebreak"></span>
<span class="line">Iratum te, Phoebe, ferens. Nec verbere solo</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Uteris et stimulos flammasque in viscera mergis:</span><span class="linebreak"></span>
<span class="line">Accipit et frenos, nec tantum prodere vati</span><span class="linebreak"></span>
<span class="line">Quantum scire licet. Venit aetas omnis in unam</span><span class="linebreak"></span>
<span class="line">Congeriem, miserumque premunt tot saecula pectus,</span><span class="linebreak"></span>
</p></section><notes></notes></section>