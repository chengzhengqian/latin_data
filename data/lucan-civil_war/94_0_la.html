<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Quae potuit fecisse timet. Quid pectora pulsas?</span><span class="linebreak"></span>
<span class="line">Quid, vaesane, gemis? fletus quid fundis inanes</span><span class="linebreak"></span>
<span class="line">Nec te sponte tua sceleri parere fateris?</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Usque adeone times, quem tu facis ipse timendum?</span><span class="linebreak"></span>
<span class="line">Classica det bello, saevos tu neglege cantus;</span><span class="linebreak"></span>
<span class="line">Signa ferat, cessa: iam iam civilis Erinys</span><span class="linebreak"></span>
<span class="line">Concidet, et Caesar generum privatus amabit.</span><span class="linebreak"></span></p>
<p class="lineGroup"><span class="line indent1">Nunc ades, aeterno conplectens omnia nexu,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>O rerum mixtique salus Concordia mundi</span><span class="linebreak"></span>
<span class="line">Et sacer orbis amor; magnum nunc saecula nostra</span><span class="linebreak"></span>
<span class="line">Venturi discrimen habent. Periere latebrae</span><span class="linebreak"></span>
<span class="line">Tot scelerum, populo venia est erepta nocenti:</span><span class="linebreak"></span>
<span class="line">Agnovere suos. Pro numine fata sinistro</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>Exigua requie tantas augentia clades!</span><span class="linebreak"></span>
<span class="line">Pax erat, et miles castris permixtus utrisque</span><span class="linebreak"></span>
<span class="line">Errabat; duro concordes caespite mensas</span><span class="linebreak"></span>
<span class="line">Instituunt et permixto libamina Baccho;</span><span class="linebreak"></span>
<span class="line">Graminei luxere foci, iunctoque cubili</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>Extrahit insomnes bellorum fabula noctes,</span><span class="linebreak"></span>
<span class="line">Quo primum steterint campo, qua lancea dextra</span><span class="linebreak"></span>
<span class="line">Exierit. Dum quae gesserunt fortia iactant</span><span class="linebreak"></span>
<span class="line">Et dum multa negant, quod solum fata petebant,</span><span class="linebreak"></span>
<span class="line">Est miseris renovata fides, atque omne futurum</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Crevit amore nefas. Nam postquam foedera pacis</span><span class="linebreak"></span>
<span class="line">Cognita Petreio seque et sua tradita venum</span><span class="linebreak"></span>
<span class="line">Castra videt, famulas scelerata ad proelia dextras</span><span class="linebreak"></span>
</p></section><notes></notes></section>