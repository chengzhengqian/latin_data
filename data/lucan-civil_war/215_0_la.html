<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">820</span><span class="br"></span>Tu, cui dant poenas inhumato funere gentes,</span><span class="linebreak"></span>
<span class="line">Quid fugis hanc cladem? quid olentes deseris agros?</span><span class="linebreak"></span>
<span class="line">Has trahe, Caesar, aquas; hoc, si potes, utere caelo.</span><span class="linebreak"></span>
<span class="line">Sed tibi tabentes populi Pharsalica rura</span><span class="linebreak"></span>
<span class="line">Eripiunt camposque tenent victore fugato.</span><span class="linebreak"></span>
<span class="line indent1"><span class="br"></span><span class="lineNumber">825</span><span class="br"></span>Non solum Haemonii funesta ad pabula belli</span><span class="linebreak"></span>
<span class="line">Bistonii venere lupi tabemque cruentae</span><span class="linebreak"></span>
<span class="line">Caedis odorati Pholoen liquere leones.</span><span class="linebreak"></span>
<span class="line">Tunc ursae latebras, obscaeni tecta domosque</span><span class="linebreak"></span>
<span class="line">Deseruere canes, et quidquid nare sagaci</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>Aera non sanum motumque cadavere sentit.</span><span class="linebreak"></span>
<span class="line">Iamque diu volucres civilia castra secutae</span><span class="linebreak"></span>
<span class="line">Conveniunt. Vos, quae Nilo mutare soletis</span><span class="linebreak"></span>
<span class="line">Threicias hiemes, ad mollem serius Austrum</span><span class="linebreak"></span>
<span class="line">Istis, aves. Numquam tanto se volture caelum</span><span class="linebreak"></span>
<span class="line"><span class="br"></span><span class="lineNumber">835</span><span class="br"></span>Induit aut plures presserunt aera pinnae.</span><span class="linebreak"></span>
<span class="line">Omne nemus misit volucres, omnisque cruenta</span><span class="linebreak"></span>
<span class="line">Alite sanguineis stillavit roribus arbor.</span><span class="linebreak"></span>
<span class="line">Saepe super voltus victoris et inpia signa</span><span class="linebreak"></span>
<span class="line">Aut cruor aut alto defluxit ab aethere tabes,</span><span class="linebreak"></span>
<span class="line"><span class="br"></span><span class="lineNumber">840</span><span class="br"></span>Membraque deiecit iam lassis unguibus ales.</span><span class="linebreak"></span>
<span class="line">Sic quoque non omnis populus pervenit ad ossa</span><span class="linebreak"></span>
<span class="line">Inque feras discerptus abit; non intima curant</span><span class="linebreak"></span>
<span class="line">Viscera nec totas avide sorbere medullas:</span><span class="linebreak"></span>
<span class="line">Degustant artus. Latiae pars maxima turbae</span><span class="linebreak"></span>
<span class="line"><span class="br"></span><span class="lineNumber">845</span><span class="br"></span>Fastidita iacet, quam sol nimbique diesque</span><span class="linebreak"></span>
<span class="line">Longior Emathiis resolutam miscuit arvis.</span><span class="linebreak"></span></p>
<p class="lineGroup"><span class="line indent1">Thessalia, infelix, quo tantum crimine, tellus,</span><span class="linebreak"></span>
</p></section><notes></notes></section>