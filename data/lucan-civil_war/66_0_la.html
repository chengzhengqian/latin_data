<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Quique bibunt tenera dulces ab harundine sucos,</span><span class="linebreak"></span>
<span class="line">Et qui tinguentes croceo medicamine crinem</span><span class="linebreak"></span>
<span class="line">Fluxa coloratis astringunt carbasa gemmis,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>Quique suas struxere pyras vivique calentes</span><span class="linebreak"></span>
<span class="line">Conscendere rogos. Pro, quanta est gloria genti</span><span class="linebreak"></span>
<span class="line">Iniecisse manum fatis vitaque repletos</span><span class="linebreak"></span>
<span class="line">Quod superest donasse deis! Venere feroces</span><span class="linebreak"></span>
<span class="line">Cappadoces, duri populus non cultor Amani,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Armeniusque tenens volventem saxa Niphaten.</span><span class="linebreak"></span>
<span class="line">Aethera tangentes silvas liquere Choatrae.</span><span class="linebreak"></span>
<span class="line">Ignotum vobis, Arabes, venistis in orbem</span><span class="linebreak"></span>
<span class="line">Umbras mirati nemorum non ire sinistras.</span><span class="linebreak"></span>
<span class="line">Tum furor extremos movit Romanus Orestas</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Carmanosque duces (quorum iam flexus in Austrum</span><span class="linebreak"></span>
<span class="line">Aether non totam mergi tamen aspicit Arcton;</span><span class="linebreak"></span>
<span class="line">Lucet et exigua velox ibi nocte Bootes),</span><span class="linebreak"></span>
<span class="line">Aethiopumque solum, quod non premeretur ab ulla</span><span class="linebreak"></span>
<span class="line">Signiferi regione poli, nisi poplite lapso</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Ultima curvati procederet ungula Tauri;</span><span class="linebreak"></span>
<span class="line">Quaque caput rapido tollit cum Tigride magnus</span><span class="linebreak"></span>
<span class="line">Euphrates, quos non diversis fontibus edit</span><span class="linebreak"></span>
<span class="line">Persis, et incertum, tellus si misceat amnes,</span><span class="linebreak"></span>
<span class="line">Quod potius sit nomen aquis. Sed sparsus in agros</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Fertilis Euphrates Phariae vice fungitur undae;</span><span class="linebreak"></span>
<span class="line">At Tigrim subito tellus absorbet hiatu</span><span class="linebreak"></span>
<span class="line">Occultosque tegit cursus rursusque renatum</span><span class="linebreak"></span>
<span class="line">Fonte novo flumen pelagi non abnegat undis.</span><span class="linebreak"></span>
<span class="line">Inter Caesareas acies diversaque signa</span><span class="linebreak"></span>
</p></section><notes></notes></section>