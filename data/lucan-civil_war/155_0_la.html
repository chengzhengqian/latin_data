<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Quoque modo terrae praelapsus moenia Thybris</span><span class="linebreak"></span>
<span class="line">In mare descendit, si nusquam torqueat amnem.</span><span class="linebreak"></span>
<span class="line">Classica nulla sonant iniussaque tela vagantur,</span><span class="linebreak"></span>
<span class="line">Et fit saepe nefas iaculum temptante lacerto.</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>Maior cura duces miscendis abstrahit armis:</span><span class="linebreak"></span>
<span class="line">Pompeium exhaustae praebenda ad gramina terrae,</span><span class="linebreak"></span>
<span class="line">Quae currens obtrivit eques, gradibusque citatis</span><span class="linebreak"></span>
<span class="line">Ungula frondentem discussit cornea campum.</span><span class="linebreak"></span>
<span class="line">Belliger attonsis sonipes defessus in arvis,</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Advectos cum plena ferant praesepia culmos,</span><span class="linebreak"></span>
<span class="line">Ore novas poscens moribundus labitur herbas</span><span class="linebreak"></span>
<span class="line">Et tremulo medios abrumpit poplite gyros.</span><span class="linebreak"></span>
<span class="line">Corpora dum solvit tabes et digerit artus,</span><span class="linebreak"></span>
<span class="line">Traxit iners caelum fluvidae contagia pestis</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Obscuram in nubem. Tali spiramine Nesis</span><span class="linebreak"></span>
<span class="line">Emittit Stygium nebulosis aera saxis,</span><span class="linebreak"></span>
<span class="line">Antraque letiferi rabiem Typhonis anhelant.</span><span class="linebreak"></span>
<span class="line">Inde labant populi, caeloque paratior unda</span><span class="linebreak"></span>
<span class="line">Omne pati virus duravit viscera caeno.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>Iam riget arta cutis distentaque lumina rumpit,</span><span class="linebreak"></span>
<span class="line">Igneaque in voltus et sacro fervida morbo</span><span class="linebreak"></span>
<span class="line">Pestis abit, fessumque caput se ferre recusat.</span><span class="linebreak"></span>
<span class="line">Iam magis atque magis praeceps agit omnia fatum,</span><span class="linebreak"></span>
<span class="line">Nec medii dirimunt morbi vitamque necemque,</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Sed languor cum morte venit; turbaque cadentum</span><span class="linebreak"></span>
<span class="line">Aucta lues, dum mixta iacent incondita vivis</span><span class="linebreak"></span>
<span class="line">Corpora; nam miseros ultra tentoria cives</span><span class="linebreak"></span>
<span class="line">Spargere funus erat. Tamen hos minuere labores</span><span class="linebreak"></span>
</p></section><notes></notes></section>