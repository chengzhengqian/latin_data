<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">240</span><span class="br"></span>His ascripsit aquis, quorum stata tempora flatus</span><span class="linebreak"></span>
<span class="line">Continuique dies et in aera longa potestas,</span><span class="linebreak"></span>
<span class="line">Vel quod ab occiduo depellunt nubila caelo</span><span class="linebreak"></span>
<span class="line">Trans Noton et fluvio cogunt incumbere nimbos,</span><span class="linebreak"></span>
<span class="line">Vel quod aquas totiens rumpentis litora Nili</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Adsiduo feriunt coguntque resistere fluctu:</span><span class="linebreak"></span>
<span class="line">Ille mora cursus adversique obice ponti</span><span class="linebreak"></span>
<span class="line">Aestuat in campos. Sunt qui spiramina terris</span><span class="linebreak"></span>
<span class="line">Esse putent magnosque cavae conpagis hiatus.</span><span class="linebreak"></span>
<span class="line">Commeat hac penitus tacitis discursibus unda</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>Frigore ab Arctoo medium revocata sub axem,</span><span class="linebreak"></span>
<span class="line">Cum Phoebus pressit Meroen tellusque perusta</span><span class="linebreak"></span>
<span class="line">Illuc duxit aquas; trahitur Gangesque Padusque</span><span class="linebreak"></span>
<span class="line">Per tacitum mundi: tunc omnia flumina Nilus</span><span class="linebreak"></span>
<span class="line">Uno fonte vomens non uno gurgite perfert.</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Rumor ab Oceano, qui terras alligat omnes,</span><span class="linebreak"></span>
<span class="line">Exundante procul violentum erumpere Nilum</span><span class="linebreak"></span>
<span class="line">Aequoreosque sales longo mitescere tractu.</span><span class="linebreak"></span>
<span class="line">Nec non Oceano pasci Phoebumque polosque</span><span class="linebreak"></span>
<span class="line">Credimus: hunc, calidi tetigit cum bracchia Cancri,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>Sol rapit, atque undae plus quam quod digerat aer</span><span class="linebreak"></span>
<span class="line">Tollitur; hoc noctes referunt Niloque profundunt.</span><span class="linebreak"></span>
<span class="line">Ast ego, si tantam ius est mihi solvere litem,</span><span class="linebreak"></span>
<span class="line">Quasdam, Caesar, aquas post mundi sera peracti</span><span class="linebreak"></span>
<span class="line">Saecula concussis terrarum erumpere venis</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Non id agente deo, quasdam conpage sub ipsa</span><span class="linebreak"></span>
</p></section><notes></notes></section>