<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Hic furor, hic rabies, hic sunt tua crimina, Caesar.</span><span class="linebreak"></span>
<span class="line">Hanc fuge, mens, partem belli tenebrisque relinque,</span><span class="linebreak"></span>
<span class="line">Nullaque tantorum discat me vate malorum,</span><span class="linebreak"></span>
<span class="line">Quam multum bellis liceat civilibus, aetas.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>A potius pereant lacrimae pereantque querellae:</span><span class="linebreak"></span>
<span class="line">Quidquid in hac acie gessisti, Roma, tacebo.</span><span class="linebreak"></span>
<span class="line">Hic Caesar, rabies populis stimulusque furorum,</span><span class="linebreak"></span>
<span class="line">Ne qua parte sui pereat scelus, agmina circum</span><span class="linebreak"></span>
<span class="line">It vagus atque ignes animis flagrantibus addit.</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Inspicit et gladios, qui toti sanguine manent,</span><span class="linebreak"></span>
<span class="line">Qui niteant primo tantum mucrone cruenti,</span><span class="linebreak"></span>
<span class="line">Quae presso tremat ense manus, quis languida tela,</span><span class="linebreak"></span>
<span class="line">Quis contenta ferat, quis praestet bella iubenti,</span><span class="linebreak"></span>
<span class="line">Quem pugnare iuvet, quis voltum cive perempto</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>Mutet; obit latis proiecta cadavera campis;</span><span class="linebreak"></span>
<span class="line">Volnera multorum totum fusura cruorem</span><span class="linebreak"></span>
<span class="line">Opposita premit ipse manu. Quacumque vagatur,</span><span class="linebreak"></span>
<span class="line">Sanguineum veluti quatiens Bellona flagellum,</span><span class="linebreak"></span>
<span class="line">Bistonas aut Mavors agitans, si verbere saevo</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>Palladia stimulet turbatos aegide currus,</span><span class="linebreak"></span>
<span class="line">Nox ingens scelerum est; caedes oriuntur, et instar</span><span class="linebreak"></span>
<span class="line">Inmensae vocis gemitus, et pondere lapsi</span><span class="linebreak"></span>
<span class="line">Pectoris arma sonant confractique ensibus enses.</span><span class="linebreak"></span>
<span class="line">Ipse manu subicit gladios ac tela ministrat</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>Adversosque iubet ferro confundere voltus.</span><span class="linebreak"></span>
<span class="line">Promovet ipse acies, inpellit terga suorum,</span><span class="linebreak"></span>
<span class="line">Verbere conversae cessantes excitat hastae,</span><span class="linebreak"></span>
<span class="line">In plebem vetat ire manus monstratque senatum;</span><span class="linebreak"></span>
</p></section><notes></notes></section>