<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Inde petit tumulos exesasque undique rupes,</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>Antaei quas regna vocat non vana vetustas.</span><span class="linebreak"></span>
<span class="line">Nominis antiqui cupientem noscere causas</span><span class="linebreak"></span>
<span class="line">Cognita per multos docuit rudis incola patres:</span><span class="linebreak"></span></p>
<p class="lineGroup"><span class="line indent1">â€œNondum post genitos Tellus effeta gigantas</span><span class="linebreak"></span>
<span class="line">Terribilem Libycis partum concepit in antris.</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>Nec tam iusta fuit terrarum gloria Typhon</span><span class="linebreak"></span>
<span class="line">Aut Tityos Briareusque ferox; caeloque pepercit,</span><span class="linebreak"></span>
<span class="line">Quod non Phlegraeis Antaeum sustulit arvis.</span><span class="linebreak"></span>
<span class="line">Hoc quoque tam vastas cumulavit munere vires</span><span class="linebreak"></span>
<span class="line">Terra sui fetus, quod, cum tetigere parentem,</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Iam defecta vigent renovato robore membra.</span><span class="linebreak"></span>
<span class="line">Haec illi spelunca domus; latuisse sub alta</span><span class="linebreak"></span>
<span class="line">Rupe ferunt, epulas raptos habuisse leones;</span><span class="linebreak"></span>
<span class="line">Ad somnos non terga ferae praebere cubile</span><span class="linebreak"></span>
<span class="line">Adsuerunt, non silva torum, viresque resumit</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>In nuda tellure iacens. Periere coloni</span><span class="linebreak"></span>
<span class="line">Arvorum Libyae, pereunt quos appulit aequor;</span><span class="linebreak"></span>
<span class="line">Auxilioque diu virtus non usa cadendi</span><span class="linebreak"></span>
<span class="line">Terrae spernit opes: invictus robore cunctis,</span><span class="linebreak"></span>
<span class="line">Quamvis staret, erat. Tandem volgata cruenti</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>Fama mali terras monstris aequorque levantem</span><span class="linebreak"></span>
<span class="line">Magnanimum Alciden Libycas excivit in oras.</span><span class="linebreak"></span>
<span class="line">Ille Cleonaei proiecit terga leonis,</span><span class="linebreak"></span>
<span class="line">Antaeus Libyci; perfundit membra liquore</span><span class="linebreak"></span>
<span class="line">Hospes Olympiacae servato more palaestrae,</span><span class="linebreak"></span>
</p></section><notes></notes></section>