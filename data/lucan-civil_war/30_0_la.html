<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Nunc urbes excite feras; coniuret in arma</span><span class="linebreak"></span>
<span class="line">Mundus, Achaemeniis decurrant Medica Susis</span><span class="linebreak"></span>
<span class="line">Agmina, Massageten Scythicus non adliget Hister,</span><span class="linebreak"></span>
<span class="line"><span class="br"></span><span class="lineNumber">51</span><span class="br"></span>Fundat ab extremo flavos aquilone Suebos</span><span class="linebreak"></span>
<span class="line">Albis et indomitum Rheni caput; omnibus hostes</span><span class="linebreak"></span>
<span class="line">Reddite nos populis: civile avertite bellum.</span><span class="linebreak"></span>
<span class="line">Hinc Daeus, premat inde Getes; occurrat Hiberis</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Alter, ad Eoas hic vertat signa pharetras;</span><span class="linebreak"></span>
<span class="line">Nulla vacet tibi, Roma, manus. Vel, perdere nomen</span><span class="linebreak"></span>
<span class="line">Si placet Hesperium, superi, conlatus in ignes</span><span class="linebreak"></span>
<span class="line">Plurimus ad terram per fulmina decidat aether.</span><span class="linebreak"></span>
<span class="line">Saeve parens, utrasque simul partesque ducesque,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Dum nondum meruere, feri. Tantone novorum</span><span class="linebreak"></span>
<span class="line">Proventu scelerum quaerunt, uter imperet urbi?</span><span class="linebreak"></span>
<span class="line">Vix tanti fuerat civilia bella movere,</span><span class="linebreak"></span>
<span class="line">Ut neuter.” Tales pietas peritura querellas</span><span class="linebreak"></span>
<span class="line">Egerit. At miseros angit sua cura parentes,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Oderuntque gravis vivacia fata senectae</span><span class="linebreak"></span>
<span class="line">Servatosque iterum bellis civilibus annos.</span><span class="linebreak"></span>
<span class="line">Atque aliquis magno quaerens exempla timori</span><span class="linebreak"></span>
<span class="line">“Non alios” inquit “motus tunc fata parabant,</span><span class="linebreak"></span>
<span class="line">Cum post Teutonicos victor Libycosque triumphos</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Exul limosa Marius caput abdidit ulva.</span><span class="linebreak"></span>
<span class="line">Stagna avidi texere soli laxaeque paludes</span><span class="linebreak"></span>
<span class="line">Depositum, Fortuna, tuum; mox vincula ferri</span><span class="linebreak"></span>
</p></section><notes></notes></section>