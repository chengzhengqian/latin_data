<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Te quoque neglectum violatae, Scaevola, Vestae</span><span class="linebreak"></span>
<span class="line">Ante ipsum penetrale deae semperque calentes</span><span class="linebreak"></span>
<span class="line">Mactavere focos; parvum sed fessa senectus</span><span class="linebreak"></span>
<span class="line">Sanguinis effudit iugulo flammisque pepercit.</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Septimus haec sequitur repetitis fascibus annus.</span><span class="linebreak"></span>
<span class="line">Ille fuit vitae Mario modus, omnia passo</span><span class="linebreak"></span>
<span class="line">Quae peior fortuna potest, atque omnibus uso</span><span class="linebreak"></span>
<span class="line">Quae melior, mensoque hominis quid fata paterent.</span><span class="linebreak"></span>
<span class="line">Iam quot apud Sacri cecidere cadavera Portum,</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Aut Collina tulit stratas quot porta catervas,</span><span class="linebreak"></span>
<span class="line">Tum cum paene caput mundi rerumque potestas</span><span class="linebreak"></span>
<span class="line">Mutavit translata locum, Romanaque Samnis</span><span class="linebreak"></span>
<span class="line">Ultra Caudinas speravit volnera Furcas.</span><span class="linebreak"></span>
<span class="line">Sulla quoque inmensis accessit cladibus ultor.</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>Ille quod exiguum restabat sanguinis urbi</span><span class="linebreak"></span>
<span class="line">Hausit; dumque nimis iam putria membra recidit,</span><span class="linebreak"></span>
<span class="line">Excessit medicina modum, nimiumque secuta est,</span><span class="linebreak"></span>
<span class="line">Qua morbi duxere, manus. Periere nocentes,</span><span class="linebreak"></span>
<span class="line">Sed cum iam soli possent superesse nocentes.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Tunc data libertas odiis, resolutaque legum</span><span class="linebreak"></span>
<span class="line">Frenis ira ruit. Non uni cuncta dabantur,</span><span class="linebreak"></span>
<span class="line">Sed fecit sibi quisque nefas; semel omnia victor</span><span class="linebreak"></span>
<span class="line">Iusserat. Infandum domini per viscera ferrum</span><span class="linebreak"></span>
<span class="line">Exegit famulus; nati maduere paterno</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>Sanguine; certatum est, cui cervix caesa parentis</span><span class="linebreak"></span>
</p></section><notes></notes></section>