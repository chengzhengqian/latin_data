<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Tot monstris Aegypte nocens? Non Thessala tellus</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>Vastaque regna Iubae, non Pontus et inpia signa</span><span class="linebreak"></span>
<span class="line">Pharnacis et gelido circumfluus orbis Hibero</span><span class="linebreak"></span>
<span class="line">Tantum ausus scelerum, non Syrtis barbara, quantum</span><span class="linebreak"></span>
<span class="line">Deliciae fecere tuae. Premit undique bellum,</span><span class="linebreak"></span>
<span class="line">Inque domum iam tela cadunt quassantque penates.</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>Non aries uno moturus limina pulsu</span><span class="linebreak"></span>
<span class="line">Fracturusque domum, non ulla est machina belli,</span><span class="linebreak"></span>
<span class="line">Nec flammis mandatur opus; sed caeca iuventus</span><span class="linebreak"></span>
<span class="line">Consilii vastos ambit divisa penates,</span><span class="linebreak"></span>
<span class="line">Et nusquam totis incursat viribus agmen.</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>Fata vetant, murique vicem Fortuna tuetur.</span><span class="linebreak"></span></p>
<p class="lineGroup"><span class="line indent1">Nec non et ratibus temptatur regia, qua se</span><span class="linebreak"></span>
<span class="line">Protulit in medios audaci margine fluctus</span><span class="linebreak"></span>
<span class="line">Luxuriosa domus. Sed adest defensor ubique</span><span class="linebreak"></span>
<span class="line">Caesar et hos aditus gladiis, hos ignibus arcet,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>Obsessusque gerit—tanta est constantia mentis—</span><span class="linebreak"></span>
<span class="line">Expugnantis opus. Piceo iubet unguine tinctas</span><span class="linebreak"></span>
<span class="line">Lampadas inmitti iunctis in vela carinis;</span><span class="linebreak"></span>
<span class="line">Nec piger ignis erat per stuppea vincula perque</span><span class="linebreak"></span>
<span class="line">Manantes cera tabulas, et tempore eodem</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Transtraque nautarum summique arsere ceruchi.</span><span class="linebreak"></span>
<span class="line">Iam prope semustae merguntur in aequora classes,</span><span class="linebreak"></span>
<span class="line">Iamque hostes et tela natant. Nec puppibus ignis</span><span class="linebreak"></span>
<span class="line">Incubuit solis; sed quae vicina fuere</span><span class="linebreak"></span>
<span class="line">Tecta mari, longis rapuere vaporibus ignem,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>Et cladem fovere Noti, percussaque flamma</span><span class="linebreak"></span>
<span class="line">Turbine non alio motu per tecta cucurrit</span><span class="linebreak"></span>
<span class="line">Quam solet aetherio lampas decurrere sulco</span><span class="linebreak"></span>
</p></section><notes></notes></section>