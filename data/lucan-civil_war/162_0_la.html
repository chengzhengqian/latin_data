<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Hinc vicina petens placido castella profundo</span><span class="linebreak"></span>
<span class="line">Incursu gemini Martis rapit, armaque late</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>Spargit et effuso laxat tentoria campo,</span><span class="linebreak"></span>
<span class="line">Mutandaeque iuvat permissa licentia terrae.</span><span class="linebreak"></span>
<span class="line">Sic pleno Padus ore tumens super aggere tutas</span><span class="linebreak"></span>
<span class="line">Excurrit ripas et totos concutit agros;</span><span class="linebreak"></span>
<span class="line">Succubuit si qua tellus cumuloque furentem</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Undarum non passa ruit, tum flumine toto</span><span class="linebreak"></span>
<span class="line">Transit et ignotos operit sibi gurgite campos:</span><span class="linebreak"></span>
<span class="line">Illos terra fugit dominos, his rura colonis</span><span class="linebreak"></span>
<span class="line">Accedunt donante Pado. Vix proelia Caesar</span><span class="linebreak"></span>
<span class="line">Senserat, elatus specula quae prodidit ignis:</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Invenit inpulsos presso iam pulvere muros,</span><span class="linebreak"></span>
<span class="line">Frigidaque, ut veteris, deprendit signa ruinae.</span><span class="linebreak"></span>
<span class="line">Accendit pax ipsa loci, movitque furorem</span><span class="linebreak"></span>
<span class="line">Pompeiana quies et victo Caesare somnus.</span><span class="linebreak"></span>
<span class="line">Ire vel in clades properat, dum gaudia turbet.</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Torquato ruit inde minax, qui Caesaris arma</span><span class="linebreak"></span>
<span class="line">Segnius haud vidit, quam malo nauta tremente</span><span class="linebreak"></span>
<span class="line">Omnia subducit Circaeae vela procellae;</span><span class="linebreak"></span>
<span class="line">Agminaque interius muro breviore recepit,</span><span class="linebreak"></span>
<span class="line">Densius ut parva disponeret arma corona.</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>Transierat primi Caesar munimina valli,</span><span class="linebreak"></span>
<span class="line">Cum super e totis immisit collibus arma</span><span class="linebreak"></span>
<span class="line">Effuditque acies obsaeptum Magnus in hostem.</span><span class="linebreak"></span>
<span class="line">Non sic Hennaeis habitans in vallibus horret</span><span class="linebreak"></span>
<span class="line">Enceladum spirante Noto, cum tota cavernas</span><span class="linebreak"></span>
</p></section><notes></notes></section>