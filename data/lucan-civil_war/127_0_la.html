<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Vindicis an gladii facinus poenasque furorum</span><span class="linebreak"></span>
<span class="line">Regnaque ad ultores iterum redeuntia Brutos</span><span class="linebreak"></span>
<span class="line">Ut peragat fortuna, taces? Tum pectore vatis</span><span class="linebreak"></span>
<span class="line">Inpactae cessere fores, expulsaque templis</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Prosiluit; perstat rabies, nec cuncta locutae</span><span class="linebreak"></span>
<span class="line">Quem non emisit superest deus. Illa feroces</span><span class="linebreak"></span>
<span class="line">Torquet adhuc oculos totoque vagantia caelo</span><span class="linebreak"></span>
<span class="line">Lumina, nunc voltu pavido, nunc torva minaci;</span><span class="linebreak"></span>
<span class="line">Stat numquam facies; rubor igneus inficit ora</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Liventesque genas; nec, qui solet esse timenti,</span><span class="linebreak"></span>
<span class="line">Terribilis sed pallor inest nec fessa quiescunt</span><span class="linebreak"></span>
<span class="line">Corda, sed, ut tumidus Boreae post flamina pontus</span><span class="linebreak"></span>
<span class="line">Rauca gemit, sic muta levant suspiria vatem.</span><span class="linebreak"></span>
<span class="line">Dumque a luce sacra, qua vidit fata, refertur</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Ad volgare iubar, mediae venere tenebrae.</span><span class="linebreak"></span>
<span class="line">Inmisit Stygiam Paean in viscera Lethen,</span><span class="linebreak"></span>
<span class="line">Quae raperet secreta deum. Tum pectore verum</span><span class="linebreak"></span>
<span class="line">Fugit, et ad Phoebi tripodas rediere futura,</span><span class="linebreak"></span>
<span class="line">Vixque refecta cadit. Nec te vicinia leti</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>Territat ambiguis frustratum sortibus, Appi;</span><span class="linebreak"></span>
<span class="line">Iure sed incerto mundi subsidere regnum</span><span class="linebreak"></span>
<span class="line">Chalcidos Euboicae vana spe rapte parabas.</span><span class="linebreak"></span>
<span class="line">Heu demens! nullum belli sentire fragorem,</span><span class="linebreak"></span>
<span class="line">Tot mundi caruisse malis, praestare deorum</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>Excepta quis Morte potest? Secreta tenebis</span><span class="linebreak"></span>
<span class="line">Litoris Euboici memorando condite busto,</span><span class="linebreak"></span>
<span class="line">Qua maris angustat fauces saxosa Carystos</span><span class="linebreak"></span>
</p></section><notes></notes></section>