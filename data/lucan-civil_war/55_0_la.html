<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Angustus puppes mittebat in aequora limes</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>Artior Euboica, quae Chalcida verberat, unda.</span><span class="linebreak"></span>
<span class="line">Hic haesere rates geminae, classique paratae</span><span class="linebreak"></span>
<span class="line">Excepere manus, tractoque in litora bello</span><span class="linebreak"></span>
<span class="line">Hic primum rubuit civili sanguine Nereus.</span><span class="linebreak"></span>
<span class="line">Cetera classis abit summis spoliata carinis:</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>Ut, Pagasaea ratis peteret cum Phasidos undas,</span><span class="linebreak"></span>
<span class="line">Cyaneas tellus emisit in aequora cautes;</span><span class="linebreak"></span>
<span class="line">Rapta puppe minor subducta est montibus Argo,</span><span class="linebreak"></span>
<span class="line">Vanaque percussit pontum Symplegas inanem</span><span class="linebreak"></span>
<span class="line">Et statura redit. Iam Phoebum urguere monebat</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>Non idem Eoi color aetheris, albaque nondum</span><span class="linebreak"></span>
<span class="line">Lux rubet et flammas propioribus eripit astris,</span><span class="linebreak"></span>
<span class="line">Et iam Plias hebet, flexi iam plaustra Bootae</span><span class="linebreak"></span>
<span class="line">In faciem puri redeunt languentia caeli,</span><span class="linebreak"></span>
<span class="line">Maioresque latent stellae, calidumque refugit</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>Lucifer ipse diem. Pelagus iam, Magne, tenebas,</span><span class="linebreak"></span>
<span class="line">Non ea fata ferens, quae, cum super aequora toto</span><span class="linebreak"></span>
<span class="line">Praedonem sequerere mari: lassata triumphis</span><span class="linebreak"></span>
<span class="line">Descivit Fortuna tuis. Cum coniuge pulsus</span><span class="linebreak"></span>
<span class="line">Et natis totosque trahens in bella penates</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>Vadis adhuc ingens populis comitantibus exul.</span><span class="linebreak"></span>
<span class="line">Quaeritur indignae sedes longinqua ruinae.</span><span class="linebreak"></span>
<span class="line">Non quia te superi patrio privare sepulchro</span><span class="linebreak"></span>
<span class="line">Maluerint, Phariae busto damnantur harenae:</span><span class="linebreak"></span>
<span class="line">Parcitur Hesperiae: procul hoc et in orbe remoto</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>Abscondat Fortuna nefas, Romanaque tellus</span><span class="linebreak"></span>
<span class="line">Inmaculata sui servetur sanguine Magni.</span><span class="linebreak"></span></p>
</section><notes></notes></section>