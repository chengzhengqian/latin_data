<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">615</span><span class="br"></span>Ille parum fidens pedibus contingere matrem</span><span class="linebreak"></span>
<span class="line">Auxilium membris calidas infudit harenas.</span><span class="linebreak"></span>
<span class="line">Conseruere manus et multo bracchia nexu;</span><span class="linebreak"></span>
<span class="line">Colla diu gravibus frustra temptata lacertis,</span><span class="linebreak"></span>
<span class="line">Inmotumque caput fixa cum fronte tenetur;</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Miranturque habuisse parem. Nec viribus uti</span><span class="linebreak"></span>
<span class="line">Alcides primo voluit certamine totis,</span><span class="linebreak"></span>
<span class="line">Exhausitque virum, quod creber anhelitus illi</span><span class="linebreak"></span>
<span class="line">Prodidit et gelidus fesso de corpore sudor.</span><span class="linebreak"></span>
<span class="line">Tum cervix lassata quati, tum pectore pectus</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>Urgueri, tunc obliqua percussa labare</span><span class="linebreak"></span>
<span class="line">Crura manu. Iam terga viri cedentia victor</span><span class="linebreak"></span>
<span class="line">Alligat et medium conpressis ilibus artat</span><span class="linebreak"></span>
<span class="line">Inguinaque insertis pedibus distendit et omnem</span><span class="linebreak"></span>
<span class="line">Explicuit per membra virum. Rapit arida tellus</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>Sudorem: calido conplentur sanguine venae,</span><span class="linebreak"></span>
<span class="line">Intumuere tori, totosque induruit artus</span><span class="linebreak"></span>
<span class="line">Herculeosque novo laxavit corpore nodos.</span><span class="linebreak"></span>
<span class="line">Constitit Alcides stupefactus robore tanto,</span><span class="linebreak"></span>
<span class="line">Nec sic Inachiis, quamvis rudis esset, in undis</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Desectam timuit reparatis anguibus hydram.</span><span class="linebreak"></span>
<span class="line">Conflixere pares, Telluris viribus ille,</span><span class="linebreak"></span>
<span class="line">Ille suis. Numquam saevae sperare novercae</span><span class="linebreak"></span>
<span class="line">Plus licuit; videt exhaustos sudoribus artus</span><span class="linebreak"></span>
<span class="line">Cervicemque viri, siccam cum ferret Olympum.</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>Utque iterum fessis iniecit bracchia membris,</span><span class="linebreak"></span>
<span class="line">Non expectatis Antaeus viribus hostis</span><span class="linebreak"></span>
<span class="line">Sponte cadit maiorque accepto robore surgit.</span><span class="linebreak"></span>
</p></section><notes></notes></section>