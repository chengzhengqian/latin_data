<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">En quantum Tigris, quantum celer ambit Orontes,</span><span class="linebreak"></span>
<span class="line">Assyriis quantum populis telluris Eoae</span><span class="linebreak"></span>
<span class="line">Sufficit in regnum, subitum bellique tumultu</span><span class="linebreak"></span>
<span class="line">Raptum clausit opus. Tanti periere labores.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>Tot potuere manus aut iungere Seston Abydo</span><span class="linebreak"></span>
<span class="line">Ingestoque solo Phrixeum elidere pontum,</span><span class="linebreak"></span>
<span class="line">Aut Pelopis latis Ephyren abrumpere regnis</span><span class="linebreak"></span>
<span class="line">Et ratibus longae flexus donare Maleae,</span><span class="linebreak"></span>
<span class="line">Aut aliquem mundi, quamvis natura negasset,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>In melius mutare locum. Coit area belli:</span><span class="linebreak"></span>
<span class="line">Hic alitur sanguis terras fluxurus in omnes,</span><span class="linebreak"></span>
<span class="line">Hic et Thessalicae clades Libycaeque tenentur;</span><span class="linebreak"></span>
<span class="line">Aestuat angusta rabies civilis harena.</span><span class="linebreak"></span></p>
<p class="lineGroup"><span class="line indent1">Prima quidem surgens operum structura fefellit</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Pompeium, veluti mediae qui tutus in arvis</span><span class="linebreak"></span>
<span class="line">Sicaniae rabidum nescit latrare Pelorum,</span><span class="linebreak"></span>
<span class="line">Aut, vaga cum Tethys Rutupinaque litora fervent,</span><span class="linebreak"></span>
<span class="line">Unda Caledonios fallit turbata Britannos.</span><span class="linebreak"></span>
<span class="line">Ut primum vasto saeptas videt aggere terras,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Ipse quoque a tuta deducens agmina Petra</span><span class="linebreak"></span>
<span class="line">Diversis spargit tumulis, ut Caesaris arma</span><span class="linebreak"></span>
<span class="line">Laxet et effuso claudentem milite tendat;</span><span class="linebreak"></span>
<span class="line">Ac tantum saepti vallo sibi vindicat agri,</span><span class="linebreak"></span>
<span class="line">Parva Mycenaeae quantum sacrata Dianae</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Distat ab excelsa nemoralis Aricia Roma,</span><span class="linebreak"></span>
</p></section><notes></notes></section>