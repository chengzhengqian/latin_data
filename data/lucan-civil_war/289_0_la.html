<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Hectoreos calcare vetat. Discussa iacebant</span><span class="linebreak"></span>
<span class="line">Saxa nec ullius faciem servantia sacri:</span><span class="linebreak"></span>
<span class="line">“Herceas” monstrator ait “non respicis aras?”</span><span class="linebreak"></span>
<span class="line indent1"><span class="br"></span><span class="lineNumber">980</span><span class="br"></span>O sacer et magnus vatum labor! omnia fato</span><span class="linebreak"></span>
<span class="line">Eripis et populis donas mortalibus aevum.</span><span class="linebreak"></span>
<span class="line">Invidia sacrae, Caesar, ne tangere famae;</span><span class="linebreak"></span>
<span class="line">Nam, si quid Latiis fas est promittere Musis,</span><span class="linebreak"></span>
<span class="line">Quantum Zmyrnaei durabunt vatis honores,</span><span class="linebreak"></span>
<span class="line"><span class="br"></span><span class="lineNumber">985</span><span class="br"></span>Venturi me teque legent; Pharsalia nostra</span><span class="linebreak"></span>
<span class="line">Vivet, et a nullo tenebris damnabimur aevo.</span><span class="linebreak"></span></p>
<p class="lineGroup"><span class="line indent1">Ut ducis inplevit visus veneranda vetustas,</span><span class="linebreak"></span>
<span class="line">Erexit subitas congestu caespitis aras</span><span class="linebreak"></span>
<span class="line">Votaque turicremos non inrita fudit in ignes,</span><span class="linebreak"></span>
<span class="line"><span class="br"></span><span class="lineNumber">990</span><span class="br"></span>“Di cinerum, Phrygias colitis quicumque ruinas,</span><span class="linebreak"></span>
<span class="line">Aeneaeque mei, quos nunc Lavinia sedes</span><span class="linebreak"></span>
<span class="line">Servat et Alba, lares, et quorum lucet in aris</span><span class="linebreak"></span>
<span class="line">Ignis adhuc Phrygius, nullique aspecta virorum</span><span class="linebreak"></span>
<span class="line">Pallas, in abstruso pignus memorabile templo,</span><span class="linebreak"></span>
<span class="line"><span class="br"></span><span class="lineNumber">995</span><span class="br"></span>Gentis Iuleae vestris clarissimus aris</span><span class="linebreak"></span>
<span class="line">Dat pia tura nepos et vos in sede priore</span><span class="linebreak"></span>
<span class="line">Rite vocat. Date felices in cetera cursus,</span><span class="linebreak"></span>
<span class="line">Restituam populos; grata vice moenia reddent</span><span class="linebreak"></span>
<span class="line">Ausonidae Phrygibus, Romanaque Pergama surgent.”</span><span class="linebreak"></span>
<span class="line"><span class="br"></span><span class="lineNumber">1000</span><span class="br"></span>Sic fatus repetit classes et tota secundis</span><span class="linebreak"></span>
<span class="line">Vela dedit Coris, avidusque urguente procella</span><span class="linebreak"></span>
<span class="line">Iliacas pensare moras Asiamque potentem</span><span class="linebreak"></span>
<span class="line">Praevehitur pelagoque Rhodon spumante relinquit.</span><span class="linebreak"></span>
</p></section><notes></notes></section>