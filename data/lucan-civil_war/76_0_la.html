<section class="div1 language" lang="la"><header><hgroup><h1>M. Annaeus Lucanus</h1></hgroup></header><section class="div2"><p class="lineGroup">
<span class="line">Conseritur, stabilis navalibus area bellis.</span><span class="linebreak"></span>
<span class="line">Et iam turrigeram Bruti comitata carinam</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>Venerat in fluctus Rhodani cum gurgite classis</span><span class="linebreak"></span>
<span class="line">Stoechados arva tenens. Nec non et Graia iuventus</span><span class="linebreak"></span>
<span class="line">Omne suum fatis voluit committere robur</span><span class="linebreak"></span>
<span class="line">Grandaevosque senes mixtis armavit ephebis.</span><span class="linebreak"></span>
<span class="line">Accepit non sola viros, quae stabat in undis,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>Classis: et emeritas repetunt navalibus alnos.</span><span class="linebreak"></span>
<span class="line">Ut matutinos spargens super aequora Phoebus</span><span class="linebreak"></span>
<span class="line">Fregit aquis radios et liber nubibus aether</span><span class="linebreak"></span>
<span class="line">Et posito Borea pacemque tenentibus Austris</span><span class="linebreak"></span>
<span class="line">Servatum bello iacuit mare, movit ab omni</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>Quisque suam statione ratem, paribusque lacertis</span><span class="linebreak"></span>
<span class="line">Caesaris hinc puppes, hinc Graio remige classis</span><span class="linebreak"></span>
<span class="line">Tollitur; inpulsae tonsis tremuere carinae,</span><span class="linebreak"></span>
<span class="line">Crebraque sublimes convellunt verbera puppes.</span><span class="linebreak"></span>
<span class="line">Cornua Romanae classis validaeque triremes</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>Quasque quater surgens extructi remigis ordo</span><span class="linebreak"></span>
<span class="line">Commovet et plures quae mergunt aequore pinus,</span><span class="linebreak"></span>
<span class="line">Multiplices cinxere rates. Hoc robur aperto</span><span class="linebreak"></span>
<span class="line">Oppositum pelago: lunata classe recedunt</span><span class="linebreak"></span>
<span class="line">Ordine contentae gemino crevisse Liburnae.</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Celsior at cunctis Bruti praetoria puppis</span><span class="linebreak"></span>
<span class="line">Verberibus senis agitur molemque profundo</span><span class="linebreak"></span>
<span class="line">Invehit et summis longe petit aequora remis.</span><span class="linebreak"></span></p>
<p class="lineGroup"><span class="line indent1">Ut tantum medii fuerat maris, utraque classis</span><span class="linebreak"></span>
<span class="line">Quod semel excussis posset transcurrere tonsis,</span><span class="linebreak"></span>
</p></section><notes></notes></section>