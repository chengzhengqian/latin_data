<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
Aemiliane, philosophum accusare, qui famulitii paucitatem obprobraris, quam ego gloriae causa ementiri debuissem, quippe qui scirem non modo philosophos, quorum me sectatorem fero, verum etiam imperatores populi Romani paucitate servorum gloriatos. <span class="br"></span><span class="lineNumber">7</span><span class="br"></span>Itane tandem ne haec quidem legere patroni tui: M. Antonium consularem solos octo servos domi habuisse, Carbonem vero illum, qui rebus potitus est, uno minus, at enim M. Curio tot adoreis longe incluto, quippe qui ter triumphum una porta egerit, ei igitur M. Curio duos solos in castris calones fuisse? <span class="br"></span><span class="lineNumber">8</span><span class="br"></span>Ita ille vir de Sabinis deque Samnitibus deque Pyrro triumphator paucioris servos habuit quam triumphos. <span class="br"></span><span class="lineNumber">9</span><span class="br"></span>M. autem Cato nihil oppertus, ut alii de se praedicarent, ipse in oratione sua scriptum reliquit, cum in Hispaniam consul proficisceretur, tris servos solos ex urbe duxisse; <span class="br"></span><span class="lineNumber">10</span><span class="br"></span>quoniam ad villam publicam venerat, parum visum qui uteretur, iussisse duos pueros in foro de mensa emi, eos quinque in Hispaniam duxisse. <span class="br"></span><span class="lineNumber">11</span><span class="br"></span>Haec Pudens si legisset, ut mea opinio est, aut omnino huic maledicto supersedisset aut in tribus servis multitudinem comitum philosophi quam paucitatem reprehendere maluisset.</p>
</section>
<section class="div2">
<p>18. Idem mihi etiam paupertatem obprobravit, acceptum philosopho crimen et ultro profitendum. <span class="br"></span><span class="lineNumber">2</span><span class="br"></span>Enim paupertas olim philosophiae vernacula est, frugi, sobria, parvo 


</p></section><notes></notes></section>