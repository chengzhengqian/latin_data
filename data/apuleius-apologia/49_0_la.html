<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
 (quis enim fando audivit ad magica maleficia disquamari et exdorsari piscis solere?), potius aliquid de rebus pervulgatioribus et iam creditis fingendum esse. <span class="br"></span><span class="lineNumber">3</span><span class="br"></span>Igitur ad praescriptum opinionis et famae confinxere puerum quempiam carmine cantatum remotis arbitris, secreto loco, arula et lucerna et paucis consciis testibus, ubi incantatus sit, corruisse, postea nescientem sui excitatum, <span class="br"></span><span class="lineNumber">4</span><span class="br"></span>nec ultra isti quidem progredi mendacio ausi; enim fabula ut impleretur, addendum etiam illud fuit, puerum eundem multa praesagio praedixisse. <span class="br"></span><span class="lineNumber">5</span><span class="br"></span>Quippe hoc emolumentum canticis accipimus, praesagium et divinationem, nec modo vulgi opinione, verum etiam doctorum virorum auctoritate hoc miraculum de pueris confirmatur. <span class="br"></span><span class="lineNumber">6</span><span class="br"></span>Memini me apud Varronem philosophum, virum accuratissime doctum atque eruditum, cum alia eiusdem modi, tum hoc etiam legere: Trallibus de eventu Mithridatici belli magica percontatione consultantibus puerum in aqua simulacrum Mercuri contemplantem quae futura erant CLX versibus cecinisse. <span class="br"></span><span class="lineNumber">7</span><span class="br"></span>Itemque Fabium, cum quingentos denarium perdidisset, ad Nigidium consultum venisse; ab eo pueros carmine instinctos indicavisse, ubi locorum defossa esset crumina cum parte eorum, ceteri ut forent distributi; <span class="br"></span><span class="lineNumber">8</span><span class="br"></span>unum etiam denarium ex eo numero habere M. Catonem philosophum, quem se a pedisequo in stipe Apollinis accepisse Cato confessus est.</p>
</section><notes></notes></section>