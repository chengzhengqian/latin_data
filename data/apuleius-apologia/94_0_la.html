<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
o ingrati XIIII anni viduitatis! Vipera, ut audio, exeso matris utero in lucem proserpit atque ita parricidio gignitur; at enim tibi a filio iam adulto acerbiores morsus viventi et videnti offeruntur. <span class="br"></span><span class="lineNumber">6</span><span class="br"></span>Silentium tuum laniatur, pudor tuus carpitur, pectus tuum foditur, viscera intima protrahuntur. <span class="br"></span><span class="lineNumber">7</span><span class="br"></span>Hascine gratias bonus filius matri rependis ob datam vitam, ob acquisitam hereditatem, ob XIIII annorum longas alimonias? Hiscine te patruus disciplinis erudivit, ut, si compertum habeas filios tibi similes futuros, non audeas ducere uxorem? <span class="br"></span><span class="lineNumber">8</span><span class="br"></span>Est ille poetae versus non ignotus:</p>
<blockquote><p><span class="line">“odi puerulos praecoqui sapientia.”</span><span class="linebreak"></span></p></blockquote>
<p class="noindent">Sed enim malitia praecoqui puerum quis non aversetur atque oderit, cum videat velut monstrum quoddam prius robustum scelere quam tempore, ante nocentem quam potentem, viridi pueritia, cana malitia, <span class="br"></span><span class="lineNumber">9</span><span class="br"></span>vel potius hoc magis noxium, quod cum venia perniciosus est et nondum poenae, iam iniuriae sufficit—iniuriae dico? Immo enim sceleri adversum parentem nefando, immani, impetibili.</p>
</section>
<section class="div2">
<p>86. Athenienses quidem propter commune ius humanitatis ex captivis epistulis Philippi Macedonis hostis sui unam epistulam, cum singulae publice legerentur, recitari prohibuerunt, quae erat ad uxorem Olympiadem conscripta. Hosti potius pepercerunt, ne maritale secretum divulgarent, praeferendum rati fas commune propriae ultioni. <span class="br"></span><span class="lineNumber">2</span><span class="br"></span>Tales hostes adversum hostem; tu qualis filius adversum matrem? Vides quam similia contendam. Tu tamen

</p></section><notes></notes></section>