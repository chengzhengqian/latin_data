<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
 quam animo obsecuta est. Ita factum nec Aemilianus poterit negare; <span class="br"></span><span class="lineNumber">4</span><span class="br"></span>nam Pontianus acceptis litteris matris confestim Roma Oeam<a class="footnoteLink" href="#note_LCL534_170_78" id="target_note_LCL534_170_78"><sup>78</sup></a> advolavit metuens ne, si quem avarum virum nacta esset, omnia, ut saepe fit, in mariti domum conferret. <span class="br"></span><span class="lineNumber">5</span><span class="br"></span>Ea sollicitudo non mediocriter animum angebat, omnes illi fratrique divitiarum spes in facultatibus matris sitae erant. <span class="br"></span><span class="lineNumber">6</span><span class="br"></span>Avus modicum reliquerat, mater sestertium quadragies possidebat, ex quo sane aliquantam pecuniam nullis tabulis, sed, ut aequum erat, mera fide acceptam filiis debebat. <span class="br"></span><span class="lineNumber">7</span><span class="br"></span>Hunc ille timorem mussitabat; adversari propalam non audebat, ne videretur diffidere.</p>
</section>
<section class="div2">
<p>72. Cum in hoc statu res esset inter procationem matris et metum fili, fortene an fato ego advenio pergens Alexandream. Dixissem hercule “quod utinam numquam evenisset,” ni me uxoris meae respectus prohiberet. <span class="br"></span><span class="lineNumber">2</span><span class="br"></span>Hiemps anni erat. Ego ex fatigatione itineris advectus apud Appios istos amicos meos, quos honoris et amoris gratia nomino, aliquam multis diebus decumbo. <span class="br"></span><span class="lineNumber">3</span><span class="br"></span>Eo venit ad me Pontianus. Nam fuerat mihi non ita pridem [ante multos annos]<a class="footnoteLink" href="#note_LCL534_170_79" id="target_note_LCL534_170_79"><sup>79</sup></a> Athenis per quosdam communis amicos conciliatus et arto postea contubernio intime iunctus. <span class="br"></span><span class="lineNumber">4</span><span class="br"></span>Facit omnia circa honorem meum observanter, circa salutem sollicite, circa amorem callide. Quippe etenim videbatur sibi peridoneum maritum matri repperisse, cui bono periculo totam domus fortunam concrederet. <span class="br"></span><span class="lineNumber">5</span><span class="br"></span>Ac primo quidem voluntatem meam verbis inversis periclitabundus, quoniam me 


</p></section><notes><section class="footnotes"><ul><li class="note" id="note_LCL534_170_78"><a class="footnoteCrossrefLink" href="#target_note_LCL534_170_78" title="Click to highlight in text"><sup class="lineRef">78</sup>Roma Oeam <span class="italic">Casaubon</span>: Romam ω</a></li><script type="text/javascript">document.getElementById('note_LCL534_170_78').style.display = "none";</script><li class="note" id="note_LCL534_170_79"><a class="footnoteCrossrefLink" href="#target_note_LCL534_170_79" title="Click to highlight in text"><sup class="lineRef">79</sup>ante multos annos <span class="italic">del. Krüger</span></a></li><script type="text/javascript">document.getElementById('note_LCL534_170_79').style.display = "none";</script></ul></section></notes></section>