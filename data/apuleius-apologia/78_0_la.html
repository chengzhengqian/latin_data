<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
maxime Aemilianus iste, qui paulo prius confidentissimo mendacio adseverabat numquam de nuptiis Pudentillam cogitasse, priusquam foret magicis maleficiis a me coacta, me solum repertum, qui viduitatis eius velut quandam virginitatem carminibus et venenis violarem. <span class="br"></span><span class="lineNumber">5</span><span class="br"></span>Saepe audivi non de nihilo dici mendacem memorem esse oportere; at tibi, Aemiliane, non venit in mentem, priusquam ego Oeam venirem, te litteras etiam, uti nuberet, scripsisse ad filium eius Pontianum, qui tum adultus Romae agebat.</p>
<p><span class="br"></span><span class="lineNumber">6</span><span class="br"></span>Cedo tu epistulam, vel potius da ipsi: legat, sua sibi voce suisque verbis sese revincat. <span class="br"></span><span class="lineNumber">7</span><span class="br"></span>Estne haec tua epistula? Quid palluisti? Nam erubescere tu quidem non potes. Estne tua ista subscriptio? <span class="br"></span><span class="lineNumber">8</span><span class="br"></span>Recita quaeso clarius, ut omnes intellegant quantum lingua eius manu discrepet, quantumque minor illi sit mecum quam secum dissensio. (. . .)</p>
</section>
<section class="div2">
<p>70. Scripsistine haec, Aemiliane, quae lecta sunt? “Nubere illam velle et debere scio, sed quem eligat nescio.” Recte tu quidem: nesciebas; Pudentilla enim tibi, cuius infestam malignitatem probe norat, de ipsa re tantum, ceterum de petitore nihil fatebatur. <span class="br"></span><span class="lineNumber">2</span><span class="br"></span>At tu dum eam putas etiamnum Claro fratri tuo denupturam, falsa spe inductus filio quoque eius Pontiano auctor adsentiendi fuisti. <span class="br"></span><span class="lineNumber">3</span><span class="br"></span>Igitur si Claro nupsisset, homini rusticano et decrepito seni, sponte eam diceres sine ulla magia iam olim nupturisse; quoniam iuvenem talem qualem dicitis elegit, coactam fecisse ais, ceterum semper nuptias aspernatam. 
</p></section><notes></notes></section>