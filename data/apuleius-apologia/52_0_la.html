<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
<span class="br"></span><span class="lineNumber">8</span><span class="br"></span>Bellum vero puerum elegistis, quem quis sacrificio adhibeat, cuius caput contingat, quem puro pallio amiciat, a quo responsum speret. <span class="br"></span><span class="lineNumber">9</span><span class="br"></span>Vellem hercle adesset: tibi eum, Aemiliane, permisissem, ut teneres ipse, ut<a class="footnoteLink" href="#note_LCL534_114_49" id="target_note_LCL534_114_49"><sup>49</sup></a> interrogares. Iam in media quaestione hic ibidem pro tribunali oculos trucis in te invertisset, faciem tuam spumabundus conspuisset, manus contraxisset, caput succussisset, postremo in sinu tuo corruisset.</p>
</section>
<section class="div2">
<p>45. XIIII servos quos postulasti exhibeo. Cur illis ad quaestionem nihil uteris? Unum puerum atque eum caducum requiris, quem olim abesse pariter mecum scis. Quae alia est evidentior calumnia? XIIII servi petitu tuo adsunt, eos dissimulas; unus puerulus abest, eum insimulas. <span class="br"></span><span class="lineNumber">2</span><span class="br"></span>Postremo quid vis? Puta Thallum adesse: vis probare eum praesente me concidisse? Ultro confiteor. Carmine id factum dicis? Hoc puer nescit, ego non factum revinco, nam caducum esse puerum nec tu audebis negare. <span class="br"></span><span class="lineNumber">3</span><span class="br"></span>Cur ergo carmini potius quam morbo attribuatur eius ruina? An evenire non potuit ut forte praesente me idem pateretur, quod saepe alias multis praesentibus? <span class="br"></span><span class="lineNumber">4</span><span class="br"></span>Quod si magnum putarem caducum deicere, quid opus carmine fuit, cum incensus gagates lapis, ut apud physicos lego, pulchre et facile hunc morbum exploret, cuius odore etiam in venaliciis vulgo sanitatem aut morbum venalium experiantur? <span class="br"></span><span class="lineNumber">5</span><span class="br"></span>Etiam orbis a figulo circumactus non difficile eiusdem valetudinis hominem vertigine sui corripit, ita spectaculum

</p></section><notes><section class="footnotes"><ul><li class="note" id="note_LCL534_114_49"><a class="footnoteCrossrefLink" href="#target_note_LCL534_114_49" title="Click to highlight in text"><sup class="lineRef">49</sup>ut teneres ipse, ut <span class="italic">u</span>: et tenerem si Ï‰</a></li><script type="text/javascript">document.getElementById('note_LCL534_114_49').style.display = "none";</script></ul></section></notes></section>