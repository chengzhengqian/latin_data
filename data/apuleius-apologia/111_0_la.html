<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
A<span class="br"></span><span class="lineNumber">5</span><span class="br"></span>ccipe, inquam, filiorum optime, et positis paulisper epistulis amatoriis matris, lege potius testamentum. Si quid quasi insana scripsit, hic reperies et quidem mox a principio: “Sicinius Pudens filius meus mihi heres esto.” Fateor, qui hoc legerit insanum putabit. <span class="br"></span><span class="lineNumber">6</span><span class="br"></span>Hicine filius heres, qui te in ipso fratris sui funere advocata perditissimorum iuvenum manu voluit excludere e domo quam ipsa donaveras, qui te sibi a fratre coheredem relictam graviter et acerbe tulit, <span class="br"></span><span class="lineNumber">7</span><span class="br"></span>qui confestim te cum tuo luctu et maerore deseruit et ad Rufinum et Aemilianum de sinu tuo aufugit, <span class="br"></span><span class="lineNumber">8</span><span class="br"></span>qui tibi plurimas postea contumelias dixit coram et adiuvante patruo fecit, qui nomen tuum pro tribunalibus ventilavit, qui pudorem tuum tuismet litteris conatus est publice dedecorare, <span class="br"></span><span class="lineNumber">9</span><span class="br"></span>qui maritum tuum, quem elegeras, quem, ut ipse obiciebat, efflictim amabas, capitis accusavit? <span class="br"></span><span class="lineNumber">10</span><span class="br"></span>Aperi quaeso, bone puer, aperi testamentum: facilius insaniam matris sic probabis.</p>
</section>
<section class="div2">
<p>101. Quid abnuis, quid recusas, postquam sollicitudinem de hereditate materna reppulisti? At ego hasce tabulas, Maxime, hic ibidem pro pedibus tuis abicio testorque me deinceps incuriosius habiturum, quid Pudentilla testamento suo scribat. <span class="br"></span><span class="lineNumber">2</span><span class="br"></span>Ipse iam, ut libet, matrem suam de cetero exoret: <span class="br"></span><span class="lineNumber">3</span><span class="br"></span>mihi, ut ultra pro eo deprecer, locum non reliquit. Ipse iam, ut sui potens ac vir, acerbissimas litteras matri dictet, iram eius deleniat: qui potuit perorare, poterit exorare. Mihi iam dudum satis est, si non modo crimina obiecta plenissime dilui, verum etiam radicem iudicii huius, id est hereditatis quaesitae invidiam, funditus sustuli.</p>
</section><notes></notes></section>