<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
 nihil ea ad magian pertinere. Dein etsi maxime magus forem, tamen ostendam neque causam ullam neque occasionem fuisse, ut me in aliquo maleficio experirentur. <span class="br"></span><span class="lineNumber">5</span><span class="br"></span>Ibi etiam de falsa invidia deque epistulis mulieris perperam lectis et nequius interpretatis deque matrimonio meo ac Pudentillae disputabo, idque a me susceptum officii gratia quam lucri causa docebo; <span class="br"></span><span class="lineNumber">6</span><span class="br"></span>quod quidem matrimonium nostrum Aemiliano huic immane quanto angori quantaeque dividiae fuit. Inde omnis huiusce accusationis obeundae ira et rabies et denique insania exorta est. <span class="br"></span><span class="lineNumber">7</span><span class="br"></span>Quae si omnia palam et dilucide ostendero, tunc denique te, Claudi Maxime, et omnis qui adsunt contestabor puerum illum Sicinium Pudentem privignum meum, cuius obtentu et voluntate a patruo eius accusor, nuperrime curae meae eruptum, <span class="br"></span><span class="lineNumber">8</span><span class="br"></span>postquam frater eius Pontianus et natu maior et moribus melior diem suum obiit, <span class="br"></span><span class="lineNumber">9</span><span class="br"></span>atque ita in me ac matrem suam nefarie efferatum, non mea culpa, desertis liberalibus studiis ac repudiata omni disciplina, scelestis accusationis huius rudimentis patruo Aemiliano potius quam fratri Pontiano similem futurum.</p>
</section>
<section class="div2">
<p>29. Nunc, ut institui, proficiscar ad omnia Aemiliani huiusce deliramenta orsus ab eo, quod ad suspicionem magiae quasi validissimum in principio dici animadvertisti, nonnulla me piscium genera per quosdam piscatores pretio quaesisse. <span class="br"></span><span class="lineNumber">2</span><span class="br"></span>Utrum igitur horum ad suspectandam magian valet? <span class="br"></span><span class="lineNumber">3</span><span class="br"></span>Quodne piscatores mihi piscem quaesierunt? Scilicet ergo phrygionibus aut fabris negotium istud dandum fuisse atque ita opera cuiusque artis permutanda, 
</p></section><notes></notes></section>