<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
cubiculum adulteris pervium. Neque enim ulli ad introeundum metus est, nisi qui pretium marito non attulit, <span class="br"></span><span class="lineNumber">3</span><span class="br"></span>ita ei lecti sui contumelia vectigalis est. Olim sollers suo, nunc coniugis corpore vulgo meret. Cum ipso plerique—nec mentior!—cum ipso, inquam, de uxoris noctibus paciscuntur. <span class="br"></span><span class="lineNumber">4</span><span class="br"></span>Hic iam illa inter virum et uxorem nota collusio: qui amplam stipem mulieri detulerunt, nemo eos observat, suo arbitratu discedunt; qui inaniores venere, signo dato pro adulteris deprehenduntur, et quasi ad discendum venerint, non prius abeunt quam aliquid scripserint.</p>
<p><span class="br"></span><span class="lineNumber">5</span><span class="br"></span>Quid enim faciat homo miser ampliuscula fortuna devolutus, quam tamen fraude patris ex inopinato invenerat? Pater eius plurimis creditoribus defaeneratus maluit pecuniam quam pudorem. <span class="br"></span><span class="lineNumber">6</span><span class="br"></span>Nam cum undique versum tabulis flagitaretur et quasi insanus ab omnibus obviis teneretur, <span class="br"></span><span class="lineNumber">7</span><span class="br"></span>“pax” inquit, negat posse dissolvere, anulos aureos et omnia insignia dignitatis abicit, cum creditoribus depaciscitur. <span class="br"></span><span class="lineNumber">8</span><span class="br"></span>Pleraque tamen rei familiaris in nomen uxoris callidissima fraude confert. Ipse egens, nudus et ignominia sua tutus reliquit Rufino huic—non mentior!—sestertium XXX devorandum. Tantum enim ad eum ex bonis matris liberum venit, praeter quod ei uxor sua cotidianis dotibus quaesivit. <span class="br"></span><span class="lineNumber">9</span><span class="br"></span>Quae tamen omnia in paucis annis ita hic degulator studiose in ventrem condidit et omnimodis collurchinationibus


</p></section><notes></notes></section>