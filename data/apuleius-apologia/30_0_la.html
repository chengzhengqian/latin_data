<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
expergiscimini ac vos cogitatis apud Claudium Maximum dicere, apud virum severum et totius provinciae negotiis occupatum? <span class="br"></span><span class="lineNumber">4</span><span class="br"></span>Quin, inquam, vana haec convicia aufertis? Quin ostenditis quod insimulavistis: scelera immania et inconcessa maleficia et artis nefandas? Cur vestra oratio rebus flaccet, strepitu viget?</p>
<p><span class="br"></span><span class="lineNumber">5</span><span class="br"></span>Aggredior enim iam ad ipsum crimen magiae, quod ingenti tumultu ad invidiam mei accensum frustrata expectatione omnium per nescio quas anilis fabulas defraglavit. <span class="br"></span><span class="lineNumber">6</span><span class="br"></span>Ecquandone vidisti, Maxime, flammam stipula exortam claro crepitu, largo fulgore, cito incremento, sed enim materia levi, caduco incendio, nullis reliquiis? <span class="br"></span><span class="lineNumber">7</span><span class="br"></span>Em tibi illa accusatio iurgiis inita, verbis aucta, argumentis defecta, nullis post sententiam tuam reliquiis calumniae permansura.</p>
<p><span class="br"></span><span class="lineNumber">8</span><span class="br"></span>Quae quidem omnis Aemiliano fuit in isto uno destinata, me magum esse, et ideo mihi libet quaerere ab eruditissimis eius advocatis, quid sit magus. <span class="br"></span><span class="lineNumber">9</span><span class="br"></span>Nam si, quod ego apud plurimos lego, Persarum lingua magus est qui nostra sacerdos, quod tandem crimen est, sacerdotem esse et rite nosse atque scire atque callere leges caerimoniarum, fas sacrorum, ius religionum, <span class="br"></span><span class="lineNumber">10</span><span class="br"></span>si quidem magia id est quod Plato interpretatur, cum commemorat, quibusnam disciplinis puerum regno adulescentem Persae imbuant? Verba ipsa divini viri memini, quae tu mecum, Maxime, recognosce:</p>
</section><notes></notes></section>