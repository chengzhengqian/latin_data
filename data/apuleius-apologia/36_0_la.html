<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
Nisi forte hoc vos ad mendacium induxit, quod Venus dicitur pelago exorta. <span class="br"></span><span class="lineNumber">5</span><span class="br"></span>Audi sis, Tannoni Pudens, quam multa nescieris, qui de piscibus argumentum magiae recepisti. <span class="br"></span><span class="lineNumber">6</span><span class="br"></span>At si Virgilium legisses, profecto scisses alia quaeri ad hanc rem solere; <span class="br"></span><span class="lineNumber">7</span><span class="br"></span>ille enim, quantum scio, enumerat vittas mollis et verbenas pinguis et tura mascula et licia discolora, praeterea laurum fragilem, limum durabilem, ceram liquabilem, nec minus quae iam in opere serio scripsit:</p>
<blockquote><p><span class="line"><span class="br"></span><span class="lineNumber">8</span><span class="br"></span>Falcibus et messae ad lunam quaeruntur aenis</span><span class="linebreak"></span>
<span class="line">pubentes herbae nigri cum lacte veneni.</span><span class="linebreak"></span>
<span class="line">Quaeritur et nascentis equi de fronte revulsus</span><span class="linebreak"></span>
<span class="line">et matri praereptus amor.</span><span class="linebreak"></span></p></blockquote>
<p class="noindent"><span class="br"></span><span class="lineNumber">9</span><span class="br"></span>At tu piscium insimulator longe diversa instrumenta magis attribuis, non frontibus teneris detergenda sed dorsis squalentibus excidenda, nec fundo revellenda sed profundo extrahenda, nec falcibus metenda sed hamis inuncanda. <span class="br"></span><span class="lineNumber">10</span><span class="br"></span>Postremo in maleficio ille venenum nominat, tu pulmentum, ille herbas et surculos, tu squamas et ossa, ille pratum decerpit, tu fluctum scrutaris.</p>
<p><span class="br"></span><span class="lineNumber">11</span><span class="br"></span>Memorassem tibi etiam Theocriti paria et alia Homeri et Orphei plurima, et ex comoediis et tragoediis Graecis et ex historiis multa repetissem, ni te dudum animadvertissem Graecam Pudentillae epistulam legere nequivisse. 




</p></section><notes></notes></section>