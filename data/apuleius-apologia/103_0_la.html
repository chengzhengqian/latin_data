<section class="div1 language" lang="la"><header><hgroup><h1>APULEIUS</h1></hgroup></header><section class="div2"><p class="noindent">
aucta procos sollicitant. Quod Pudentilla quoque in alio marito fecisset, si philosophum spernentem dotis non repperisset.</p>
</section>
<section class="div2">
<p>93. Age vero, si avaritiae causa mulierem concupissem, quid mihi utilius ad possidendam domum eius fuit quam simultatem inter matrem et filios serere, alienare ab eius animo liberorum caritatem, quo liberius et artius desolatam mulierem solus possiderem? <span class="br"></span><span class="lineNumber">2</span><span class="br"></span>Fuitne hoc praedonis, quod vos fingitis? Ego vero quietis et concordiae et pietatis auctor, conciliator, favisor non modo nova odia non serui, sed vetera quoque funditus extirpavi. <span class="br"></span><span class="lineNumber">3</span><span class="br"></span>Suasi uxori meae, cuius, ut isti aiunt, iam universas opes transvoraram, suasi, inquam, ac denique persuasi, ut filiis pecuniam suam reposcentibus (de quo supra dixeram) ut eam pecuniam sine mora redderet in praediis uili aestimatis et quanto ipsi volebant, <span class="br"></span><span class="lineNumber">4</span><span class="br"></span>praeterea ex re familiari sua fructuosissimos agros et grandem domum opulente ornatam magnamque vim tritici et hordei et vini et olivi ceterorumque fructuum, servos quoque haud minus CCCC, pecora amplius neque pauca neque abiecti pretii donaret, <span class="br"></span><span class="lineNumber">5</span><span class="br"></span>ut eos et ex ea parte quam tribuisset securos haberet et ad cetera hereditatis bona spe[i] invitaret. <span class="br"></span><span class="lineNumber">6</span><span class="br"></span>Haec ergo ab invita Pudentilla—patietur enim me, uti res fuit, ita dicere—aegre extudi, ingentibus precibus invitae et iratae extorsi, matrem filiis reconciliavi, privignos meos primo hoc vitrici beneficio grandi pecunia auxi.</p>
</section><notes></notes></section>