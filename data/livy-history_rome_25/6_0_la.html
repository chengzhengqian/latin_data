<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>consulto notata, quia patres ordinem publicanorum <span class="innerMarginNote right">13</span>in tali tempore offensum nolebant. Populus severior vindex fraudis erat, excitatique tandem duo tribuni plebis, Spurius et L. Carvilii, cum rem invisam infamemque cernerent, ducentum milium aeris
<span class="innerMarginNote right">14</span>multam M. Postumio dixerunt. Cui certandae cum dies advenisset, conciliumque tam frequens plebis adesset ut multitudinem area Capitolii vix caperet,
<span class="innerMarginNote right">15</span>perorata causa una spes videbatur esse si C. Servilius Casca tribunus plebis, qui propinquus cognatusque Postumio erat, priusquam ad suffragium tribus
<span class="innerMarginNote right">16</span>vocarentur, intercessisset. Testibus datis tribuni populum summoverunt, sitellaque lata est, ut sortirentur
<span class="innerMarginNote right">17</span>ubi Latini suffragium ferrent. Interim publicani Cascae instare ut concilio diem eximeret; populus reclamare; et forte in cornu primus sedebat Casca, cui simul metus pudorque animum versabat.
<span class="innerMarginNote right">18</span>Cum in eo parum praesidii esset, turbandae rei causa publicani per vacuum summoto locum cuneo inruperunt
<span class="innerMarginNote right">19</span>iurgantes simul cum populo tribunisque. Nec procul dimicatione res erat cum Fulvius consul tribunis “Nonne videtis” inquit “vos in ordinem coactos esse et rem ad seditionem spectare, ni propere dimittitis plebis concilium?”</p>
<p>IV. Plebe dimissa senatus vocatur et consules





</p></section><notes></notes></section>