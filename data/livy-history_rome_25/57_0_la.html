<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span><span class="innerMarginNote right">2</span>numero missi oratores ad Marcellum, quorum
princeps “Neque primo” inquit “Syracusani a vobis defecimus, sed Hieronymus, nequaquam tam
<span class="innerMarginNote right">3</span>in vos impius quam in nos, nec postea pacem tyranni caede compositam Syracusanus quisquam, sed satellites
regii Hippocrates atque Epicydes oppressis nobis hinc metu, hinc fraude turbaverunt. Nec quisquam dicere potest aliquando nobis libertatis tempus fuisse quod pacis vobiscum non fuerit.
<span class="innerMarginNote right">4</span>Nunc certe caede eorum qui oppressas tenebant Syracusas cum primum nostri arbitrii esse coepimus, extemplo venimus ad tradenda arma, dedendos nos, urbem, moenia, nullam recusandam fortunam quae
<span class="innerMarginNote right">5</span>imposita a vobis fuerit. Gloriam captae nobilissimae
pulcherrimaeque urbis Graecarum dei tibi dederunt, Marcelle. Quidquid umquam terra marique
memorandum gessimus, id tui triumphi titulo
<span class="innerMarginNote right">6</span>accedit. Famaene credi velis quanta urbs a te capta sit, quam posteris quoque eam spectaculo esse, quo quisquis terra, quisquis mari venerit, nunc nostra de Atheniensibus Carthaginiensibusque tropaea, nunc tua de nobis ostendat, incolumesque Syracusas familiae vestrae sub clientela nominis Marcellorum
<span class="innerMarginNote right">7</span>tutelaque habendas tradas? Ne plus apud vos Hieronymi quam Hieronis memoria momenti faciat. Diutius ille multo amicus fuit quam hic hostis, et
</p></section><notes></notes></section>