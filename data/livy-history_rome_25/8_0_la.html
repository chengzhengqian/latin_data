<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>Tribuni plebem rogaverunt plebesque ita scivit, si M. Postumius ante kal. Maias non prodisset citatusque
eo die non respondisset neque excusatus esset, videri eum in exilio esse bonaque eius venire,
<span class="innerMarginNote right">10</span>ipsi aqua et igni placere interdici. Singulis deinde eorum qui turbae ac tumultus concitatores fuerant, rei capitalis diem dicere ac vades poscere coeperunt.
<span class="innerMarginNote right">11</span>Primo non dantis, deinde etiam eos qui dare possent in carcerem coiciebant; cuius rei periculum vitantes plerique in exilium abierunt.</p>
<p>V. Hunc fraus publicanorum, deinde fraudem
<span class="innerMarginNote right">2</span>audacia protegens exitum habuit. Comitia inde pontifici maximo creando sunt habita; ea comitia
<span class="innerMarginNote right">3</span>novus pontifex M. Cornelius Cethegus habuit. Tres ingenti certamine petierunt, Q. Fulvius Flaccus consul, qui et ante bis consul et censor fuerat, et T. Manlius Torquatus, et ipse duobus consulatibus et censura insignis, et P. Licinius Crassus, qui aedilitatem
<span class="innerMarginNote right">4</span>curulem petiturus erat. Hic senes honoratosque
iuvenis in eo certamine vicit. Ante hunc intra centum annos et viginti nemo praeter P. Cornelium Calussam pontifex maximus creatus fuerat qui sella curuli non sedisset.</p>
<p><span class="innerMarginNote right">5</span>Consules dilectum cum aegre conficerent, quod inopia iuniorum non facile in utrumque, ut et novae urbanae legiones et supplementum veteribus scriberetur,
<span class="innerMarginNote right">6</span>sufficiebat, senatus absistere eos incepto
</p></section><notes></notes></section>