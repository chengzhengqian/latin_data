<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>in locum Hippocratis missus, Libyphoenicum generis Hippacritanus—Muttinen populares vocabant—, vir inpiger et sub Hannibale magistro omnis
<span class="innerMarginNote right">6</span>belli artes edoctus. Huic ab Epicyde et Hannone Numidae dati auxiliares, cum quibus ita pervagatus est hostium agros, ita socios ad retinendos in fide animos eorum ferendo in tempore cuique auxilium
<span class="innerMarginNote right">7</span>adiit ut brevi tempore totam Siciliam impleret nominis sui, nec spes alia maior apud faventis rebus
<span class="innerMarginNote right">8</span>Carthaginiensium esset. Itaque inclusi ad id tempus
moenibus Agrigenti dux Poenus Syracusanusque,
non consilio Muttinis quam fiducia magis ausi egredi extra muros ad Himeram amnem posuerunt
<span class="innerMarginNote right">9</span>castra. Quod ubi perlatum ad Marcellum est, extemplo
copias movit et ab hoste quattuor ferme milium intervallo consedit, quid agerent pararentve
<span class="innerMarginNote right">10</span>expectaturus. Sed nullum neque locum neque tempus cunctationi consiliove dedit Muttines, transgressus amnem ac stationibus hostium cum ingenti
<span class="innerMarginNote right">11</span>terrore ac tumultu invectus. Postero die prope iusto proelio compulit hostis intra munimenta. Inde revocatus seditione Numidarum in castris facta, cum trecenti ferme eorum Heracleam Minoam concessissent,
ad mitigandos revocandosque eos profectus
magno opere monuisse duces dicitur ne
<span class="innerMarginNote right">12</span>absente se cum hoste manus consererent. Id ambo aegre passi duces, magis Hanno, iam ante anxius gloria eius: Muttinem sibi modum facere, degenerem


</p></section><notes></notes></section>