<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>ambo in Samnio essent, sed circumsessuri Capuam viderentur, quod malum diuturnae obsidionis esse solet, iam famem Campani sentiebant, quia sementem
<span class="innerMarginNote right">2</span>facere prohibuerant eos Romani exercitus. Itaque legatos ad Hannibalem miserunt orantes ut, priusquam
consules in agros suos educerent legiones viaeque omnes hostium praesidiis insiderentur, frumentum ex propinquis locis convehi iuberet
<span class="innerMarginNote right">3</span>Capuam. Hannibal Hannonem ex Bruttiis cum exercitu in Campaniam transire et dare operam ut
<span class="innerMarginNote right">4</span>frumenti copia fieret Campanis iussit. Hanno ex Bruttiis profectus cum exercitu, vitabundus castra hostium consulesque, qui in Samnio erant, cum Benevento iam adpropinquaret, tria milia passuum
<span class="innerMarginNote right">5</span>ab ipsa urbe loco edito castra posuit; inde ex sociis circa populis, quo aestate comportatum erat, devehi frumentum in castra iussit praesidiis datis quae
<span class="innerMarginNote right">6</span>commeatus eos prosequerentur. Capuam inde nuntium
misit qua die in castris ad accipiendum frumentum
praesto essent omni undique genere vehiculorum
<span class="innerMarginNote right">7</span>iumentorumque ex agris contracto. Id pro cetera socordia neglegentiaque a Campanis actum: paulo plus quadringenta vehicula missa et pauca praeterea iumenta. Ob id castigatis ab Hannone quod ne fames quidem, quae mutas accenderet bestias, curam eorum stimulare posset, alia prodicta dies ad frumentum
<span class="innerMarginNote right">8</span>maiore apparatu petendum. Ea omnia, sicut acta erant, cum enuntiata Beneventanis essent,
</p></section><notes></notes></section>