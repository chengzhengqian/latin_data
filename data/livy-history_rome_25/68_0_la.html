<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>agmini perculso, editiorem tamen quam
<span class="innerMarginNote right">3</span>cetera circa erant, subducit. Ibi primo impedimentis
et equitatu in medium receptis circumdati pedites haud difficulter impetus incursantium Numidarum
<span class="innerMarginNote right">4</span>arcebant; dein, postquam toto agmine tres imperatores cum tribus iustis exercitibus aderant apparebatque parum armis ad tuendum locum sine
<span class="innerMarginNote right">5</span>munimento valituros esse, circumspectare atque agitare
dux coepit, si quo modo posset vallum circumicere.
Sed erat adeo nudus tumulus et asperi soli ut nec virgulta vallo caedendo nec terra caespiti faciendo aut ducendae fossae aliive ulli operi apta inveniri
<span class="innerMarginNote right">6</span>posset; nec natura quicquam satis arduum aut abscisum
erat quod hosti aditum ascensumve difficilem
<span class="innerMarginNote right">7</span>praeberet; omnia fastigio leni subvexa. Ut tamen aliquam imaginem valli obicerent, clitellas inligatas oneribus velut struentes ad altitudinem solitam circumdabant, cumulo sarcinarum omnis generis obiecto, ubi ad moliendum clitellae defuerant.</p>
<p><span class="innerMarginNote right">8</span>Punici exercitus postquam advenere, in tumulum quidem perfacile agmen erexere; munitionis facies
<span class="innerMarginNote right">9</span>nova primo eos velut miraculo quodam tenuit, cum duces undique vociferarentur quid starent et non ludibrium illud, vix feminis puerisve morandis satis validum, distraherent diriperentque? Captum
<span class="innerMarginNote right">10</span>hostem teneri, latentem post sarcinas. Haec contemptim duces increpabant; ceterum neque transilire
nec moliri onera obiecta nec caedere stipatas
<span class="innerMarginNote right">11</span>clitellas ipsisque obrutas sarcinis facile erat. At
</p></section><notes></notes></section>