<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>et iidem saepius eodem modo et alii atque alii;
<span class="innerMarginNote right">7</span>postremo ad octoginta facti. Et cum iam composita omnia ad proditionem essent, indicio delato ad Epicyden
per Attalum quendam, indignantem sibi rem creditam non esse, necati omnes cum cruciatu sunt.</p>
<p><span class="innerMarginNote right">8</span>Alia subinde spes, postquam haec vana evaserat, excepit. Damippus quidam Lacedaemonius, missus ab Syracusis ad Philippum regem, captus ab Romanis
<span class="innerMarginNote right">9</span>navibus erat. Huius utique redimendi et Epicydae cura erat ingens, nec abnuit Marcellus, iam tum Aetolorum, quibus socii Lacedaemonii erant, amicitiam
<span class="innerMarginNote right">10</span>adfectantibus Romanis. Ad conloquium de redemptione
eius missis medius maxime atque utrisque opportunus locus ad portum Trogilorum, propter
<span class="innerMarginNote right">11</span>turrim quam vocant Galeagram, est visus. Quo cum saepius commearent, unus ex Romanis ex propinquo murum contemplans, numerando lapides aestimandoque ipse secum quid in fronte paterent
<span class="innerMarginNote right">12</span>singuli, altitudinem muri, quantum proxime coniectura poterat, permensus humilioremque aliquanto pristina opinione sua et ceterorum omnium ratus esse et vel mediocribus scalis superabilem, ad Marcellum rem
<span class="innerMarginNote right">13</span>defert. Haud spernenda visa; sed cum adiri locus, quia ob id ipsum intentius custodiebatur, non posset,
<span class="innerMarginNote right">14</span>occasio quaerebatur; quam obtulit transfuga nuntians
diem festum Dianae per triduum agi et, quia alia in obsidione desint, vino largius epulas celebrari



</p></section><notes></notes></section>