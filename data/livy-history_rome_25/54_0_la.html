<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>ventos ad traiciendum in Siciliam habuit; sed iidem
<span class="innerMarginNote right">5</span>venti superare eum Pachynum prohibebant. Bomilcaris
adventus fama primo, dein praeter spem mora cum gaudium et metum in vicem Romanis Syracusanisque
<span class="innerMarginNote right">6</span>praebuisset, Epicydes metuens ne, si pergerent iidem qui tum tenebant ab ortu solis flare per dies plures venti, classis Punica Africam
<span class="innerMarginNote right">7</span>repeteret, tradita Achradina mercennariorum militum
<span class="innerMarginNote right">8</span>ducibus ad Bomilcarem navigat. Classem in statione versa in Africam habentem atque timentem navale proelium, non tam quod impar viribus aut numero navium esset—quippe etiam plures habebat—quam quod venti aptiores Romanae quam suae classi flarent, perpulit tamen ut fortunam navalis
<span class="innerMarginNote right">9</span>certaminis experiri vellet. Et Marcellus, cum et Siculum exercitum ex tota insula conciri videret et cum ingenti commeatu classem Punicam adventare, ne simul terra marique inclusus urbe hostium urgeretur,
quamquam impar numero navium erat, prohibere
aditu Syracusarum Bomilcarem constituit.
<span class="innerMarginNote right">10</span>Duae classes infestae circa promunturium Pachynum stabant, ubi prima tranquillitas maris in altum
<span class="innerMarginNote right">11</span>evexisset, concursurae. Itaque cadente iam Euro, qui per dies aliquot saevierat, prior Bomilcar movit; cuius primo classis petere altum visa est, quo facilius
<span class="innerMarginNote right">12</span>superaret promunturium; ceterum postquam tendere ad se Romanas naves vidit, incertum qua subita
</p></section><notes></notes></section>