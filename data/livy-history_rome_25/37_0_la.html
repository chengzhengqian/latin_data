<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>Quod ubi est Crispino nuntiatum, ratus conloquium amicum ac familiare quaeri, manente memoria etiam in discidio publicorum foederum privati iuris, paulum
<span class="innerMarginNote right">6</span>a ceteris processit. Postquam in conspectum venere,
“Provoco te” inquit “ad pugnam, Crispine”
Badius; “conscendamus equos summotisque aliis
<span class="innerMarginNote right">7</span>uter bello melior sit decernamus.” Ad ea Crispinus nec sibi nec illi ait hostes deesse in quibus virtutem ostendant; se, etiamsi in acie occurrerit, declinaturum,
ne hospitali caede dextram violet; conversusque
<span class="innerMarginNote right">8</span>abibat. Enimvero ferocius tum Campanus increpare mollitiam ignaviamque et se digna probra in insontem iacere, hospitalem hostem appellans simulantemque parcere cui sciat parem se non esse.
<span class="innerMarginNote right">9</span>Si parum publicis foederibus ruptis dirempta simul et privata iura esse putet, Badium Campanum T. Quinctio Crispino Romano palam duobus exercitibus
<span class="innerMarginNote right">10</span>audientibus renuntiare hospitium. Nihil sibi cum eo consociatum, nihil foederatum, hosti cum hoste, cuius patriam ac penates publicos privatosque oppugnatum venisset. Si vir esset, congrederetur.
<span class="innerMarginNote right">11</span>Diu cunctantem Crispinum perpulere turmales ne
<span class="innerMarginNote right">12</span>impune insultare Campanum pateretur. Itaque tantum moratus dum imperatores consuleret permitterentne
sibi extra ordinem in provocantem
</p></section><notes></notes></section>