<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 542</span>hostis caedunt, pars ignes casis stramento arido tectis iniciunt, pars portas occupant, ut fugam intercludant.
<span class="innerMarginNote right">4</span>Hostes simul ignis, clamor, caedes velut alienatos sensibus nec audire nec providere quicquam sinunt.
<span class="innerMarginNote right">5</span>Incidunt inermes inter catervas armatorum. Alii ruunt ad portas, alii obsaeptis itineribus super vallum
<span class="innerMarginNote right">6</span>saliunt; et, ut quisque evaserat, protinus ad castra altera fugiunt, ubi ab cohorte et equitibus ex occulto procurrentibus circumventi caesique ad unum omnes
<span class="innerMarginNote right">7</span>sunt; quamquam, etiamsi quis ex ea caede effugisset, adeo raptim a captis propioribus castris in altera transcursum castra ab Romanis est, ut praevenire
<span class="innerMarginNote right">8</span>nuntius cladis non posset. Ibi vero, quo longius ab hoste aberant et quia sub lucem pabulatum lignatumque et praedatum quidam dilapsi fuerant, neglecta magis omnia ac soluta invenere, arma tantum in stationibus posita, milites inermes aut humi sedentes accubantesque aut obambulantes ante
<span class="innerMarginNote right">9</span>vallum portasque. Cum his tam securis solutisque Romani calentes adhuc ab recenti pugna ferocesque victoria proelium ineunt. Itaque nequaquam resisti in portis potuit; intra portas concursu ex totis castris ad primum clamorem et tumultum facto atrox proelium
<span class="innerMarginNote right">10</span>oritur; diuque tenuisset, ni cruenta scuta Romanorum visa indicium alterius cladis Poenis
<span class="innerMarginNote right">11</span>atque inde pavorem iniecissent. Hic terror in fugam avertit omnis, effusique qua iter est, nisi quos
</p></section><notes></notes></section>