<section class="div1 language" lang="la"><header><hgroup><h1>FRL I: ENNIUS</h1></hgroup></header><section class="div2">
</section>
<section class="div2">
<p>​</p>
<p class="noindent"><span class="bold">T 14</span> Cic. <span class="italic">De or.</span> 2.276</p>
<p class="noindent">ut illud Nasicae, qui cum ad poetam Ennium venisset eique ab ostio quaerenti Ennium ancilla dixisset domi non esse, Nasica sensit illam domini iussu dixisse et illum intus esse. paucis post diebus cum ad Nasicam venisset Ennius et eum ad ianuam quaereret, exclamat Nasica se domi non esse. tum Ennius quid? ego non cognosco vocem inquit tuam? hic Nasica: homo es impudens: ego cum te quaererem, ancillae tuae credidi te domi non esse, tu mihi non credis ipsi?</p>
</section>
<section class="div2">
<p>​</p>
<p class="noindent"><span class="bold">T 15</span> Cic. <span class="italic">De or.</span> 3.27</p>
<p class="noindent">atque id primum in poetis cerni licet, quibus est proxima cognatio cum oratoribus, quam sint inter sese Ennius, Pacuvius Acciusque dissimiles, quam apud Graecos Aeschylus, Sophocles, Euripides, quamquam omnibus par paene laus in dissimili scribendi genere tribuatur.</p>
</section>
<section class="div2">
<p>​</p>
<p class="noindent"><span class="bold">T 16</span> Cic. <span class="italic">Att.</span> 4.15.6</p>
<p class="noindent">deinde Antiphonti operam. is erat ante manu missus quam productus. ne diutius pendeas, palmam tulit. sed nihil tam pusillum, nihil tam sine voce, nihil tam—verum haec tu tecum habeto. in Andromacha tamen maior fuit quam Astyanax, in ceteris parem habuit neminem.</p>
</section><notes></notes></section>