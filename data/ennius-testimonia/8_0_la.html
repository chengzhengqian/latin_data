<section class="div1 language" lang="la"><header><hgroup><h1>FRL I: ENNIUS</h1></hgroup></header><section class="div2"><p class="noindent">certe, perfectior: qui si illum, ut simulat, contemneret, non omnia bella persequens primum illud Punicum acerrimum bellum reliquisset. sed ipse dicit cur id faciat. scripsere inquit alii rem vorsibus; et luculente quidem scripserunt, etiam si minus quam tu polite. nec vero tibi aliter videri debet, qui a Naevio vel sumpsisti multa, si fateris, vel, si negas, surripuisti.</p>
</section>
<section class="div2">
<p>​</p>
<p class="noindent"><span class="bold">T 19</span> Cic. <span class="italic">Brut.</span> 78</p>
<p class="noindent">nam hoc praetore ludos Apollini faciente cum Thyesten fabulam docuisset, Q. Marcio Cn. Servilio consulibus mortem obiit Ennius.</p>
</section>
<section class="div2">
<p>​</p>
<p class="noindent"><span class="bold">T 20</span> Cic. <span class="italic">Brut.</span> 79</p>
<p class="noindent">Q. Nobiliorem M. f. iam patrio instituto deditum studio litterarum—qui etiam Q. Ennium, qui cum patre eius in Aetolia militaverat, civitate donavit, cum triumvir coloniam deduxisset—et T. Annium Luscum huius Q. Fulvi conlegam non indisertum dicunt fuisse; . . .</p>
</section><notes></notes></section>