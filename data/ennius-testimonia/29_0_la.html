<section class="div1 language" lang="la"><header><hgroup><h1>FRL I: ENNIUS</h1></hgroup></header><section class="div2">
</section>
<section class="div2">
<p>​</p>
<p class="noindent"><span class="bold">T 69</span> Suet. <span class="italic">Gram. et rhet.</span> 1.2–3</p>
<p class="noindent">initium quoque eius mediocre extitit, siquidem antiquissimi doctorum, qui idem et poetae et semigraeci erant—Livium et Ennium dico, quos utraque lingua domi forisque docuisse adnotatum est—nihil amplius quam Graecos interpretabantur aut si quid ipsi Latine composuissent praelegebant. [3] nam quod nonnulli tradunt duos libros—de litteris syllabisque, item de metris—ab eodem Ennio editos, iure arguit L. Cotta non poetae sed posterioris Enni esse, cuius etiam de augurali disciplina volumina ferantur.</p>
</section>
<section class="div2">
<p>​</p>
<p class="noindent"><span class="bold">T 70</span> Suet. <span class="italic">Gram. et rhet.</span> 2.2</p>
<p class="noindent">hactenus tamen imitati, ut carmina parum adhuc divulgata vel defunctorum amicorum vel si quorum aliorum probassent diligentius retractarent ac legendo commentandoque etiam ceteris nota facerent: ut C. Octavius Lampadio Naevi Punicum bellum, . . . ; ut postea Q. Vargunteius Annales Enni, quos certis diebus in magna frequentia pronuntiabat . . .</p>
</section><notes></notes></section>