<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">materiae causas: quae vis animaverit astra</span><span class="linebreak"></span>
<span class="line">impuleritque choros; quo vivat machina motu;</span><span class="linebreak"></span>
<span class="line">sidera cur septem retro nitantur in ortus</span><span class="linebreak"></span>
<span class="line">obluctata polo; variisne meatibus idem</span><span class="linebreak"></span>
<span class="line">arbiter an geminae convertant aethera mentes;</span><span class="linebreak"></span>
<span class="line"><span class="br"></span><span class="lineNumber">106</span><span class="br"></span>sitne color proprius rerum, lucisne repulsu</span><span class="linebreak"></span>
<span class="line">eludant aciem; tumidos quae luna recursus</span><span class="linebreak"></span>
<span class="line">nutriat Oceani; quo fracta tonitrua vento,</span><span class="linebreak"></span>
<span class="line">quis trahat imbriferas nubes, quo saxa creentur</span><span class="linebreak"></span>
<span class="line">grandinis; unde rigor nivibus; quae flamma per auras</span><span class="linebreak"></span>
<span class="line">excutiat rutilos tractus aut fulmina velox</span><span class="linebreak"></span>
<span class="line">torqueat aut tristem figat crinita cometem.</span><span class="linebreak"></span></p>
<p class="lineGroup">
<span class="line indent1">Iam tibi compositam fundaverat ancora puppim,</span><span class="linebreak"></span>
<span class="line">telluris iam certus eras; fecunda placebant</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>otia; nascentes ibant in saecula libri:</span><span class="linebreak"></span>
<span class="line">cum subito liquida cessantem vidit ab aethra</span><span class="linebreak"></span>
<span class="line">Iustitia et tanto viduatas iudice leges.</span><span class="linebreak"></span>
<span class="line">continuo frontem limbo velata pudicam</span><span class="linebreak"></span>
<span class="line">deserit Autumni portas, qua vergit in Austrum</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>Signifer et noctis reparant dispendia Chelae.</span><span class="linebreak"></span>
<span class="line">pax avibus, quacumque volat, rabiemque frementes</span><span class="linebreak"></span>
<span class="line">deposuere ferae; laetatur terra reverso</span><span class="linebreak"></span>
<span class="line">numine, quod prisci post tempora perdidit auri.</span><span class="linebreak"></span>
<span class="line">illa per occultum Ligurum se moenibus infert</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>et castos levibus plantis ingressa penates</span><span class="linebreak"></span>
<span class="line">invenit aetherios signantem pulvere cursus,</span><span class="linebreak"></span>
<span class="line">quos pia sollicito deprendit pollice Memphis:</span><span class="linebreak"></span>
</p></section><notes></notes></section>