<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
ad se mitteretur. <span class="br"></span><span class="lineNumber">5</span><span class="br"></span>Castra erant ad bellum ducendum aptissima natura loci et munitione et maris propinquitate et aquae et salis copia, cuius magna vis iam ex proximis erat salinis eo congesta. <span class="br"></span><span class="lineNumber">6</span><span class="br"></span>Non materia multitudine arborum, non frumentum, cuius erant plenissimi agri, deficere poterat. Itaque omnium suorum consensu Curio reliquas copias expectare et bellum ducere parabat.</p>
<p>38. His constitutis rebus probatisque consiliis ex perfugis quibusdam oppidanis audit Iubam revocatum finitimo bello et controversiis Leptitanorum restitisse in regno; Saburram, eius praefectum, cum mediocribus copiis missum Vticae appropinquare. <span class="br"></span><span class="lineNumber">2</span><span class="br"></span>His auctoribus temere credens consilium commutat et proelio rem committere constituit. Multum ad hanc rem probandam adiuvat adulescentia, magnitudo animi, superioris temporis proventus, fiducia rei bene gerendae. <span class="br"></span><span class="lineNumber">3</span><span class="br"></span>His rebus impulsus equitatum omnem prima nocte ad castra hostium mittit ad flumen Bagradam. Quibus praeerat Saburra, de quo ante erat auditum. Sed rex cum omnibus copiis insequebatur et VI milium passuum intervallo ab Saburra consederat. <span class="br"></span><span class="lineNumber">4</span><span class="br"></span>Equites missi nocte iter conficiunt, imprudentes atque inopinantes hostes aggrediuntur. Numidae enim quadam barbara consuetudine nullis ordinibus passim consederant. <span class="br"></span><span class="lineNumber">5</span><span class="br"></span>Hos oppressos somno et dispersos adorti magnum eorum numerum interficiunt. Multi perterriti profugiunt. Quo facto ad Curionem equites revertuntur captivosque ad eum reducunt.</p>
<p>39. Curio cum omnibus copiis quarta vigilia exierat 
</p></section><notes></notes></section>