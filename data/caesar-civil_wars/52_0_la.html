<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
Sulpicium legatum agebat. <span class="br"></span><span class="lineNumber">7</span><span class="br"></span>Erant plena laetitia et gratulatione omnia, eorum qui tanta pericula vitasse et eorum qui sine vulnere tantas res confecisse videbantur. Magnumque fructum suae pristinae lenitatis omnium iudicio Caesar ferebat, consiliumque eius a cunctis probabatur.</p>
<p>75. Quibus rebus nuntiatis Afranius ab instituto opere discedit seque in castra recipit sic paratus, ut videbatur, ut quicumque accidisset casus hunc quieto et aequo animo ferret. <span class="br"></span><span class="lineNumber">2</span><span class="br"></span>Petreius vero non deserit sese. Armat familiam. Cum hac et praetoria cohorte caetratorum barbarisque equitibus paucis, beneficiariis suis quos suae custodiae causa habere consuerat, improviso ad vallum advolat, colloquia militum interrumpit, nostros repellit a castris. Quos deprendit interficit. <span class="br"></span><span class="lineNumber">3</span><span class="br"></span>Reliqui coeunt inter se et repentino periculo exterriti sinistras sagis involvunt gladiosque destringunt atque ita se a caetratis equitibusque defendunt castrorum propinquitate confisi seque in castra recipiunt et ab iis cohortibus quae erant in statione ad portas defenduntur.</p>
<p>76. Quibus rebus confectis flens Petreius manipulos circumit militesque appellat, neu se neu Pompeium absentem imperatorem suum adversariis ad supplicium tradant obsecrat. <span class="br"></span><span class="lineNumber">2</span><span class="br"></span>Fit celeriter concursus in praetorium. Postulat ut iurent omnes se exercitum ducesque non deserturos neque prodituros neque sibi separatim a reliquis consilium capturos. <span class="br"></span><span class="lineNumber">3</span><span class="br"></span>Princeps in haec verba iurat ipse. Idem ius iurandum adigit Afranium. Subsequuntur tribuni militum centurionesque. Centuriatim producti milites
</p></section><notes></notes></section>