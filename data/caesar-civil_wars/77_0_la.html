<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 cum fide rationibus quod penes eum est pecuniae tradit et quid ubique habeat frumenti ac navium ostendit.</p>
<p>21. Caesar contione habita Cordubae omnibus generatim gratias agit: civibus Romanis quod oppidum in sua potestate studuissent habere, Hispanis quod praesidia expulissent, Gaditanis quod conatus adversariorum infregissent seseque in libertatem vindicavissent, tribunis militum centurionibusque qui eo praesidi causa venerant quod eorum consilia sua virtute confirmavissent. <span class="br"></span><span class="lineNumber">2</span><span class="br"></span>Pecunias quas erant in publicum Varroni cives Romani polliciti remittit. Bona restituit iis quos liberius locutos hanc poenam tulisse cognoverat. <span class="br"></span><span class="lineNumber">3</span><span class="br"></span>Tributis quibusdam populis publicis privatisque praemiis reliquos in posterum bona spe complet. Biduumque Cordubae commoratus Gades proficiscitur. Pecunias monimentaque quae ex fano Herculis collata erant in privatam domum referri in templum iubet. <span class="br"></span><span class="lineNumber">4</span><span class="br"></span>Provinciae Q. Cassium praeficit. Huic IIII legiones attribuit. Ipse iis navibus quas M. Varro quasque Gaditani iussu Varronis fecerant Tarraconem paucis diebus pervenit. Ibi totius fere citerioris provinciae legationes Caesaris adventum expectabant. <span class="br"></span><span class="lineNumber">5</span><span class="br"></span>Eadem ratione privatim ac publice quibusdam civitatibus habitis honoribus Tarracone discedit pedibusque Narbonem atque inde Massiliam pervenit. Ibi legem de dictatore latam seseque dictatorem dictum a M. Lepido praetore cognoscit.</p>
<p>22. Massilienses omnibus defessi malis, rei frumentariae ad summam inopiam adducti, bis proelio navali superati,
</p></section><notes></notes></section>