<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
portam posuerat clare ut milites exaudirent “Tuemini” inquit “castra et defendite diligenter si quid durius acciderit. Ego reliquas portas circumeo et castrorum praesidia confirmo.” <span class="br"></span><span class="lineNumber">6</span><span class="br"></span>Haec cum dixisset se in praetorium contulit summae rei diffidens et tamen eventum expectans.</p>
<p>95. Caesar Pompeianis ex fuga intra vallum compulsis nullum spatium perterritis dare oportere existimans milites cohortatus est ut beneficio Fortunae uterentur castraque oppugnarent. <span class="br"></span><span class="lineNumber">2</span><span class="br"></span>Qui etsi magno aestu fatigati—nam ad meridiem res erat perducta—tamen ad omnem laborem animo parati imperio paruerunt. <span class="br"></span><span class="lineNumber">3</span><span class="br"></span>Castra a cohortibus quae ibi praesidio erant relictae industrie defendebantur, multo etiam acrius a Thracibus barbarisque auxiliis. <span class="br"></span><span class="lineNumber">4</span><span class="br"></span>Nam qui acie refugerant milites et animo perterriti et lassitudine confecti missis plerique armis signisque militaribus magis de reliqua fuga quam de castrorum defensione cogitabant. <span class="br"></span><span class="lineNumber">5</span><span class="br"></span>Neque vero diutius qui in vallo constiterant multitudinem telorum sustinere potuerunt sed confecti vulneribus locum reliquerunt protinusque omnes ducibus usi centurionibus tribunisque militum in altissimos montes qui ad castra pertinebant confugerunt.</p>
<p>96. In castris Pompei videre licuit trichilas structas, magnum argenti pondus expositum, recentibus caespitibus tabernacula constrata, Luci etiam Lentuli et nonnullorum tabernacula protecta edera, multaque praeterea quae nimiam luxuriem et victoriae fiduciam designarent, ut facile existimari posset nihil eos de eventu eius diei timuisse qui non necessarias conquirerent voluptates. <span class="br"></span><span class="lineNumber">2</span><span class="br"></span>At hi 
</p></section><notes></notes></section>