<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 undique suis laborantibus succurrebant. <span class="br"></span><span class="lineNumber">3</span><span class="br"></span>Neque vero coniuncti Albicis comminus pugnando deficiebant neque multum cedebant virtute nostris. Simul ex minoribus navibus magna vis eminus missa telorum multa nostris de improviso imprudentibus atque impeditis vulnera inferebant. <span class="br"></span><span class="lineNumber">4</span><span class="br"></span>Conspicataeque naves triremes duae navem D. Bruti, quae ex insigni facile agnosci poterat, duabus ex partibus sese in eam incitaverant. Sed tantum re provisa Brutus celeritate navis enisus est ut parvo momento antecederet. <span class="br"></span><span class="lineNumber">5</span><span class="br"></span>Illae adeo graviter inter se incitatae conflixerunt ut vehementissime utraque ex concursu laborarent, altera vero praefracto rostro tota collabefieret. <span class="br"></span><span class="lineNumber">6</span><span class="br"></span>Qua re animadversa quae proximae ei loco ex Bruti classe naves erant in eas impeditas impetum faciunt celeriterque ambas deprimunt.</p>
<p>7. Sed Nasidianae naves nullo usui fuerunt celeriterque pugna excesserunt. Non enim has aut conspectus patriae aut propinquorum praecepta ad extremum vitae periculum adire cogebant. <span class="br"></span><span class="lineNumber">2</span><span class="br"></span>Itaque ex eo numero navium nulla desiderata est. Ex Massiliensium classe V sunt depressae, IIII captae. Vna cum Nasidianis profugit, quae omnes citeriorem Hispaniam petiverunt. <span class="br"></span><span class="lineNumber">3</span><span class="br"></span>At ex reliquis una praemissa Massiliam huius nunti perferendi gratia cum iam appropinquaret urbi omnis sese multitudo ad cognoscendum effudit. Et re cognita tantus luctus excepit ut urbs ab hostibus capta eodem vestigio videretur. <span class="br"></span><span class="lineNumber">4</span><span class="br"></span>Massilienses tamen nihilo setius ad defensionem urbis reliqua apparare coeperunt.</p>
<p>8. Est animadversum ab legionariis qui dextram partem operis administrabant: ex crebris hostium eruptionibus magno sibi esse praesidio posse si pro castello ac receptaculo
</p></section><notes></notes></section>