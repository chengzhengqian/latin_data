<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 idem iurant. <span class="br"></span><span class="lineNumber">4</span><span class="br"></span>Edicunt penes quem quisque sit Caesaris miles ut producat. Productos palam in praetorio interficiunt. Sed plerosque ii qui receperant celant noctuque per vallum emittunt. <span class="br"></span><span class="lineNumber">5</span><span class="br"></span>Sic terrore oblato a ducibus crudelitas in supplicio nova religio iuris iurandi spem praesentis deditionis sustulit mentesque militum convertit et rem ad pristinam belli rationem redegit.</p>
<p>77. Caesar milites adversariorum qui in castra per tempus colloqui venerant summa diligentia conquiri et remitti iubet. <span class="br"></span><span class="lineNumber">2</span><span class="br"></span>Sed ex numero tribunorum militum centurionumque nonnulli sua voluntate apud eum remanserunt. Quos ille postea magno in honore habuit. Centuriones in priores ordines, equites Romanos in tribunicium restituit honorem.</p>
<p>78. Premebantur Afraniani pabulatione, aquabantur aegre. Frumenti copiam legionarii nonnullam habebant quod dierum XXII ab Ilerda frumentum iussi erant efferre, caetrati auxiliaresque nullam, quorum erant et facultates ad parandum exiguae et corpora insueta ad onera portanda. <span class="br"></span><span class="lineNumber">2</span><span class="br"></span>Itaque magnus eorum cotidie numerus ad Caesarem perfugiebat. In his erat angustiis res. Sed ex propositis consiliis duobus explicitius videbatur Ilerdam reverti, quod ibi paulum frumenti reliquerant. Ibi se reliquum consilium explicaturos confidebant. <span class="br"></span><span class="lineNumber">3</span><span class="br"></span>Tarraco aberat longius, quo spatio plures rem posse casus recipere intellegebant.


</p></section><notes></notes></section>