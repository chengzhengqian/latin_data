<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 die productos eodem loco quo superioribus diebus constiterat in acie collocat. <span class="br"></span><span class="lineNumber">3</span><span class="br"></span>Ne Varus quidem Attius dubitat copias producere, sive sollicitandi milites sive aequo loco dimicandi detur occasio, ne facultatem praetermittat.</p>
<p>34. Erat vallis inter duas acies, ut supra demonstratum est, non ita magna at difficili et arduo ascensu. Hanc uterque si adversariorum copiae transire conarentur expectabat quo aequiore loco proelium committeret. <span class="br"></span><span class="lineNumber">2</span><span class="br"></span>Simul ab sinistro cornu P. Atti equitatus omnis et una levis armaturae interiecti complures, cum se in vallem demitterent, cernebantur. <span class="br"></span><span class="lineNumber">3</span><span class="br"></span>Ad eos Curio equitatum et duas Marrucinorum cohortes mittit. Quorum primum impetum equites hostium non tulerunt sed admissis equis ad suos refugerunt. Relicti ab his, qui una procurrerant levis armaturae circumveniebantur atque interficiebantur ab nostris. Huc tota Vari conversa acies suos fugere et concidi videbat. <span class="br"></span><span class="lineNumber">4</span><span class="br"></span>Tum Rebilus, legatus Caesaris, quem Curio secum ex Sicilia duxerat quod magnum habere usum in re militari sciebat: “Perterritum,” inquit, “hostem vides, Curio. Quid dubitas uti temporis opportunitate?” <span class="br"></span><span class="lineNumber">5</span><span class="br"></span>Ille unum elocutus—ut memoria tenerent milites ea quae pridie sibi confirmassent—sequi sese iubet et praecurrit ante omnes. Adeoque erat impedita vallis ut in ascensu nisi sublevati a suis primi non facile eniterentur. <span class="br"></span><span class="lineNumber">6</span><span class="br"></span>Sed praeoccupatus animus Attianorum militum timore et fuga et caede suorum 

</p></section><notes></notes></section>