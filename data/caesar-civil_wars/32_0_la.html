<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
Post hos opus in occulto a tertia acie fiebat. Sic omne prius est perfectum quam intellegeretur ab Afranio castra muniri. <span class="br"></span><span class="lineNumber">6</span><span class="br"></span>Sub vesperum Caesar intra hanc fossam legiones reducit atque ibi sub armis proxima nocte conquiescit.</p>
<p>42. Postero die omnem exercitum intra fossam continet et, quod longius erat agger petendus, in praesentia similem rationem operis instituit singulaque latera castrorum singulis attribuit legionibus munienda fossasque ad eandem magnitudinem perfici iubet. Reliquas legiones in armis expeditas contra hostem constituit. <span class="br"></span><span class="lineNumber">2</span><span class="br"></span>Afranius Petreiusque terrendi causa atque operis impediendi copias suas ad infimas montis radices producunt et proelio lacessunt. Neque idcirco Caesar opus intermittit confisus praesidio legionum trium et munitione fossae. <span class="br"></span><span class="lineNumber">3</span><span class="br"></span>Illi non diu commorati nec longius ab infimo colle progressi copias in castra reducunt. <span class="br"></span><span class="lineNumber">4</span><span class="br"></span>Tertio die Caesar vallo castra communit. Reliquas cohortes, quas in superioribus castris reliquerat, impedimentaque ad se traduci iubet.</p>
<p>43. Erat inter oppidum Ilerdam et proximum collem, ubi castra Petreius atque Afranius habebant, planities circiter passuum CCC. Atque in hoc fere medio spatio tumulus erat paulo editior. <span class="br"></span><span class="lineNumber">2</span><span class="br"></span>Quem si occupavisset Caesar et communivisset, ab oppido et ponte et commeatu omni quem in oppidum contulerant se interclusurum adversarios confidebat. <span class="br"></span><span class="lineNumber">3</span><span class="br"></span>Hoc sperans legiones tres ex castris educit acieque in locis idoneis instructa unius legionis antesignanos procurrere atque eum tumulum occupare iubet. 
</p></section><notes></notes></section>