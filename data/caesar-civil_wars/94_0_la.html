<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 et casum subire tutum videbatur. <span class="br"></span><span class="lineNumber">7</span><span class="br"></span>Hostium copiae summissis ab rege auxiliis crebro augebantur. Nostros vires lassitudine deficiebant. Simul ii qui vulnera acceperant neque acie excedere neque in locum tutum referri poterant quod tota acies equitatu hostium circumdata tenebatur. <span class="br"></span><span class="lineNumber">8</span><span class="br"></span>Hi de sua salute desperantes, ut extremo vitae tempore homines facere consuerunt, aut suam mortem miserabantur aut parentes suos commendabant si quos ex eo periculo Fortuna servare potuisset. Plena erant omnia timoris et luctus.</p>
<p>42. Curio ubi perterritis omnibus neque cohortationes suas neque preces audiri intellegit unam ut in miseris rebus spem reliquam salutis esse arbitratus proximos colles capere universos atque eo signa inferri iubet. Hos quoque praeoccupat missus a Saburra equitatus. <span class="br"></span><span class="lineNumber">2</span><span class="br"></span>Tum vero ad summam desperationem nostri perveniunt et partim fugientes ab equitatu interficiuntur partim integri procumbunt. <span class="br"></span><span class="lineNumber">3</span><span class="br"></span>Hortatur Curionem Cn. Domitius praefectus equitum cum paucis equitibus circumsistens ut fuga salutem petat atque in castra contendat, et se ab eo non discessurum pollicetur. <span class="br"></span><span class="lineNumber">4</span><span class="br"></span>At Curio numquam se amisso exercitu quem a Caesare fidei commissum acceperit in eius conspectum reversurum confirmat atque ita proelians interficitur. <span class="br"></span><span class="lineNumber">5</span><span class="br"></span>Equites ex proelio perpauci se recipiunt. Sed ii quos ad novissimum agmen equorum reficiendorum causa substitisse demonstratum est fuga totius exercitus procul animadversa sese incolumes in castra conferunt. Milites ad unum omnes interficiuntur.</p>
<p>43. His rebus cognitis Marcius Rufus quaestor in castris relictus a Curione cohortatur suos ne animo deficiant. Illi orant atque obsecrant ut in Siciliam navibus reportentur.
</p></section><notes></notes></section>