<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
pronuntiat Pompeium celeriter subsidio venturum hortaturque eos ne animo deficiant quaeque usui ad defendendum oppidum sint parent. <span class="br"></span><span class="lineNumber">2</span><span class="br"></span>Ipse arcano cum paucis familiaribus suis colloquitur consiliumque fugae capere constituit. <span class="br"></span><span class="lineNumber">3</span><span class="br"></span>Cum vultus Domiti cum oratione non consentiret atque omnia trepidantius timidiusque ageret quam superioribus diebus consuesset multumque cum suis consiliandi causa secreto praeter consuetudinem colloqueretur, concilia conventusque hominum fugeret, res diutius tegi dissimularique non potuit. <span class="br"></span><span class="lineNumber">4</span><span class="br"></span>Pompeius enim rescripserat: sese rem in summum periculum deducturum non esse, neque suo consilio aut voluntate Domitium se in oppidum Corfinium contulisse; proinde, si qua fuisset facultas, ad se cum omnibus copiis veniret. <span class="br"></span><span class="lineNumber">5</span><span class="br"></span>Id ne fieri posset obsidione atque oppidi circummunitione fiebat.</p>
<p>20. Divulgato Domiti consilio milites qui erant Corfini prima vespera secessionem faciunt atque ita inter se per tribunos militum centurionesque atque honestissimos sui generis colloquuntur: <span class="br"></span><span class="lineNumber">2</span><span class="br"></span>obsideri se a Caesare; opera munitionesque prope esse perfectas; ducem suum Domitium, cuius spe atque fiducia permanserint, proiectis omnibus fugae consilium capere; debere se suae salutis rationem habere. <span class="br"></span><span class="lineNumber">3</span><span class="br"></span>Ab his primo Marsi dissentire incipiunt eamque oppidi partem quae munitissima videretur occupant. Tantaque inter eos dissensio existit ut manum conserere atque armis dimicare conentur. <span class="br"></span><span class="lineNumber">4</span><span class="br"></span>Post paulo tamen internuntiis ultro citroque missis, quae ignorabant de L. Domiti fuga cognoscunt. <span class="br"></span><span class="lineNumber">5</span><span class="br"></span>Itaque omnes uno consilio Domitium productum in publicum circumsistunt et custodiunt legatosque

</p></section><notes></notes></section>