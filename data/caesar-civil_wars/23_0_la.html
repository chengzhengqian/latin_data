<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
naves essent expectandae. Id propter anni tempus longum atque impeditum videbatur. <span class="br"></span><span class="lineNumber">3</span><span class="br"></span>Interea veterem exercitum duas Hispanias confirmari, quarum erat altera maximis beneficiis Pompei devincta, auxilia equitatum parari, Galliam Italiamque temptari se absente nolebat.</p>
<p>30. Itaque in praesentia Pompei sequendi rationem omittit, in Hispaniam proficisci constituit, duumviris municipiorum omnium imperat ut naves conquirant Brundisiumque deducendas curent. <span class="br"></span><span class="lineNumber">2</span><span class="br"></span>Mittit in Sardiniam cum legione una Valerium legatum, in Siciliam Curionem pro praetore cum legionibus tribus. Eundem, cum Siciliam recepisset, protinus in Africam traducere exercitum iubet.</p>
<p>Sardiniam obtinebat M. Cotta, Siciliam M. Cato. Africam sorte Tubero obtinere debebat. <span class="br"></span><span class="lineNumber">3</span><span class="br"></span>Caralitani simul ad se Valerium mitti audierunt, nondum profecto ex Italia sua sponte Cottam ex oppido eiciunt. Ille perterritus quod omnem provinciam consentire intellegebat ex Sardinia in Africam profugit. <span class="br"></span><span class="lineNumber">4</span><span class="br"></span>Cato in Sicilia naves longas veteres reficiebat, novas civitatibus imperabat. Haec magno studio agebat. In Lucanis Bruttiisque per legatos suos civium Romanorum dilectus habebat, equitum peditumque certum numerum a civitatibus Siciliae exigebat. <span class="br"></span><span class="lineNumber">5</span><span class="br"></span>Quibus rebus paene perfectis adventu Curionis cognito queritur in contione sese proiectum ac proditum a Cn. Pompeio, qui omnibus rebus imparatissimis non necessarium bellum 


</p></section><notes></notes></section>