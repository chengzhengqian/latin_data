<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 Tirones enim multitudine navium perterriti et salo nausiaque confecti iureiurando accepto—nihil his nocituros hostes—se Otacilio dediderunt. Qui omnes ad eum producti contra religionem iurisiurandi in eius conspectu crudelissime interficiuntur. <span class="br"></span><span class="lineNumber">5</span><span class="br"></span>At veteranae legionis milites item conflictati et tempestatis et sentinae vitiis neque ex pristina virtute remittendum aliquid putaverunt. Sed tractandis conditionibus et simulatione deditionis extracto primo noctis tempore gubernatorem in terram navem eicere cogunt. <span class="br"></span><span class="lineNumber">6</span><span class="br"></span>Ipsi idoneum locum nacti reliquam noctis partem ibi confecerunt. Et luce prima, missis ad eos ab Otacilio equitibus qui eam partem orae maritimae adservabant circiter CCCC quique eos armati ex praesidio secuti sunt, se defenderunt et nonnullis eorum interfectis incolumes se ad nostros receperunt.</p>
<p>29. Quo facto conventus civium Romanorum qui Lissum obtinebant, quod oppidum iis antea Caesar attribuerat muniendumque curaverat, Antonium recepit omnibusque rebus iuvit. Otacilius sibi timens &lt;ex&gt; oppido fugit et ad Pompeium pervenit. <span class="br"></span><span class="lineNumber">2</span><span class="br"></span>Expositis omnibus copiis Antonius, quarum erat summa veteranarum trium legionum uniusque tironum et equitum DCCC, plerasque naves in Italiam remittit ad reliquos milites equitesque transportandos. <span class="br"></span><span class="lineNumber">3</span><span class="br"></span>Pontones, quod est genus navium Gallicarum, Lissi relinquit hoc consilio ut si forte Pompeius vacuam existimans Italiam eo traiecisset exercitum, quae opinio erat edita in vulgus, aliquam Caesar ad insequendum facultatem haberet. Nuntiosque ad eum celeriter mittit: quibus regionibus exercitum exposuisset et quid militum transvexisset.</p>
</section><notes></notes></section>