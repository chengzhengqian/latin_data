<section class="div1 language" lang="la"><header><hgroup><h1>CAESAR</h1></hgroup></header><section class="div2">
<p>86. Id vero militibus fuit pergratum et iucundum—ut ex ipsa significatione cognosci potuit—ut qui victi<a class="footnoteLink" href="#note_LCL039_120_88" id="target_note_LCL039_120_88"><sup>88</sup></a> aliquid incommodi expectavissent ultro praemium missionis ferrent. <span class="br"></span><span class="lineNumber">2</span><span class="br"></span>Nam cum de loco et de tempore eius rei controversia inferretur, et voce et manibus universi ex vallo ubi constiterant significare coeperunt ut statim dimitterentur: neque omni interposita fide firmum esse posse si in aliud tempus differretur. <span class="br"></span><span class="lineNumber">3</span><span class="br"></span>Paucis cum esset in utramque partem verbis disputatum res huc deducitur ut ii qui habeant domicilium aut possessionem in Hispania statim, reliqui ad Varum flumen dimittantur. <span class="br"></span><span class="lineNumber">4</span><span class="br"></span>Ne quid iis noceatur neu quis invitus sacramentum dicere cogatur a Caesare cavetur.</p>
<p>87. Caesar ex eo tempore dum ad flumen Varum veniatur se frumentum daturum pollicetur. Addit etiam ut quod quisque eorum in bello amiserit, quae sint penes milites suos, iis qui amiserant restituatur. Militibus aequa facta aestimatione pecuniam pro his rebus dissoluit. <span class="br"></span><span class="lineNumber">2</span><span class="br"></span>Quascumque postea controversias inter se milites habuerunt sua sponte ad Caesarem in ius adierunt. <span class="br"></span><span class="lineNumber">3</span><span class="br"></span>Petreius atque Afranius cum stipendium ab legionibus paene seditione facta flagitaretur, cuius illi diem nondum venisse dicerent, Caesar ut cognosceret postulatum est eoque utrique quod statuit contenti fuerunt. <span class="br"></span><span class="lineNumber">4</span><span class="br"></span>Parte circiter tertia exercitus eo biduo dimissa duas legiones suas antecedere, reliquas subsequi iussit, ut non longo inter se spatio castra facerent. 



</p></section><notes><section class="footnotes"><ul><li class="note" id="note_LCL039_120_88"><a class="footnoteCrossrefLink" href="#target_note_LCL039_120_88" title="Click to highlight in text"><sup class="lineRef">88</sup>victi aliquid <span class="italic">Damon</span>: aliqui victi <span class="italic">MUS</span>: aliqui iusti <span class="italic">TV</span></a></li><script type="text/javascript">document.getElementById('note_LCL039_120_88').style.display = "none";</script></ul></section></notes></section>