<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
ubi vident mutant consilium. Cupas taeda ac pice refertas incendunt easque de muro in musculum devolvunt. Involutae labuntur, delapsae ab lateribus longuriis furcisque ab opere removentur. <span class="br"></span><span class="lineNumber">3</span><span class="br"></span>Interim sub musculo milites vectibus infima saxa turris hostium, quibus fundamenta continebantur, convellunt. Musculus ex turri latericia a nostris telis tormentisque defenditur. Hostes ex muro ac turribus submoventur. Non datur libera muri defendendi facultas. <span class="br"></span><span class="lineNumber">4</span><span class="br"></span>Compluribus iam lapidibus ex illa quae suberat turri subductis repentina ruina pars eius turris concidit. Pars reliqua consequens procumbebat cum hostes urbis direptione perterriti inermes cum infulis se porta foras universi proripiunt. Ad legatos atque exercitum supplices manus tendunt.</p>
<p>12. Qua nova re oblata omnis administratio belli consistit, militesque aversi a proelio ad studium audiendi et cognoscendi feruntur. <span class="br"></span><span class="lineNumber">2</span><span class="br"></span>Vbi hostes ad legatos exercitumque pervenerunt universi se ad pedes proiciunt. Orant ut adventus Caesaris expectetur: <span class="br"></span><span class="lineNumber">3</span><span class="br"></span>captam suam urbem videre, opera perfecta, turrim subrutam; itaque ab defensione desistere; nullam exoriri moram posse quominus, cum venisset, si imperata non facerent ad nutum, e vestigio diriperentur. <span class="br"></span><span class="lineNumber">4</span><span class="br"></span>Docent: si omnino turris concidisset non posse milites contineri quin spe praedae in urbem irrumperent urbemque delerent. Haec atque eiusdem generis complura ut ab hominibus doctis magna cum misericordia fletuque pronuntiantur.</p>
</section><notes></notes></section>