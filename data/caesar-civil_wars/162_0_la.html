<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
<span class="br"></span><span class="lineNumber">3</span><span class="br"></span>Leviusque casura pila sperabat in loco retentis militibus quam si ipsi immissis telis occurrissent, simul fore ut duplicato cursu Caesaris milites exanimarentur quod<a class="footnoteLink" href="#note_LCL039_324_119" id="target_note_LCL039_324_119"><sup>119</sup></a> et lassitudine conficerentur. <span class="br"></span><span class="lineNumber">4</span><span class="br"></span>Quod nobis quidem nulla ratione factum a Pompeio videtur propterea quod est quaedam animi incitatio atque alacritas naturaliter innata omnibus quae studio pugnae incenditur. <span class="br"></span><span class="lineNumber">5</span><span class="br"></span>Hanc non reprimere sed augere imperatores debent. Neque frustra antiquitus institutum est ut signa undique concinerent clamoremque universi tollerent. Quibus rebus et hostes terreri et suos incitari existimaverunt.</p>
<p>93. Sed nostri milites dato signo cum infestis pilis procucurrissent atque animadvertissent non concurri a Pompeianis, usu periti ac superioribus pugnis exercitati sua sponte cursum represserunt et ad medium fere spatium constiterunt ne consumptis viribus appropinquarent. Parvoque intermisso temporis spatio ac rursus renovato cursu pila miserunt celeriterque, ut erat praeceptum a Caesare, gladios strinxerunt. <span class="br"></span><span class="lineNumber">2</span><span class="br"></span>Neque vero Pompeiani huic rei defuerunt. Nam et tela missa exceperunt et impetum legionum tulerunt et ordines conservaverunt pilisque missis ad gladios redierunt. <span class="br"></span><span class="lineNumber">3</span><span class="br"></span>Eodem tempore equites ab sinistro Pompei cornu, ut erat imperatum, universi procucurrerunt omnisque multitudo sagittariorum se profudit. <span class="br"></span><span class="lineNumber">4</span><span class="br"></span>Quorum impetum noster equitatus non tulit sed paulum loco motus cessit. Equitesque Pompei hoc acrius instare et se turmatim explicare aciemque nostram a latere aperto circumire 


</p></section><notes><section class="footnotes"><ul><li class="note" id="note_LCL039_324_119"><a class="footnoteCrossrefLink" href="#target_note_LCL039_324_119" title="Click to highlight in text"><sup class="lineRef">119</sup>quod <span class="italic">omitted by</span> <span class="italic">S</span></a></li><script type="text/javascript">document.getElementById('note_LCL039_324_119').style.display = "none";</script></ul></section></notes></section>