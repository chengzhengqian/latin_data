<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 iubet. Expeditos autem ex evocatis sagittariis funditoribusque raros in muro turribusque disponit. <span class="br"></span><span class="lineNumber">6</span><span class="br"></span>Hos certo signo revocare constituit cum omnes milites naves conscendissent. Atque iis expedito loco actuaria navigia relinquit.</p>
<p>28. Brundisini Pompeianorum militum iniuriis atque ipsius Pompei contumeliis permoti Caesaris rebus favebant. <span class="br"></span><span class="lineNumber">2</span><span class="br"></span>Itaque cognita Pompei profectione concursantibus illis atque in ea re occupatis vulgo ex tectis significabant. Per quos re cognita Caesar scalas parari militesque armari iubet ne quam rei gerendae facultatem dimittat. <span class="br"></span><span class="lineNumber">3</span><span class="br"></span>Pompeius sub noctem naves solvit. Qui erant in muro custodiae causa collocati eo signo quod convenerat revocantur notisque itineribus ad naves decurrunt. <span class="br"></span><span class="lineNumber">4</span><span class="br"></span>Milites positis scalis muros ascendunt. Sed moniti a Brundisinis ut vallum caecum fossasque caveant subsistunt et longo itinere ab his circumducti ad portum perveniunt duasque naves cum militibus, quae ad moles Caesaris adhaeserant, scaphis lintribusque reprehendunt. Reprehensas excipiunt.</p>
<p>29. Caesar etsi ad spem conficiendi negoti maxime probabat coactis navibus mare transire et Pompeium sequi priusquam ille sese transmarinis auxiliis confirmaret, tamen eius rei moram temporisque longinquitatem timebat quod omnibus coactis navibus Pompeius praesentem facultatem insequendi sui ademerat. <span class="br"></span><span class="lineNumber">2</span><span class="br"></span>Relinquebatur ut ex longinquioribus regionibus Galliae Picenique et a freto 
</p></section><notes></notes></section>