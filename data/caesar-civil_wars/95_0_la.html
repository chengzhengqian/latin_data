<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 Pollicetur magistrisque imperat navium ut primo vespere omnes scaphas ad litus appulsas habeant. <span class="br"></span><span class="lineNumber">2</span><span class="br"></span>Sed tantus fuit omnium terror ut alii adesse copias Iubae dicerent alii cum legionibus instare Varum iamque se pulverem venientium cernere—quarum rerum nihil omnino acciderat—alii classem hostium celeriter advolaturam suspicarentur. Itaque perterritis omnibus sibi quisque consulebat. <span class="br"></span><span class="lineNumber">3</span><span class="br"></span>Qui in classe erant proficisci properabant. Horum fuga navium onerariarum magistros incitabat. Pauci lenunculi ad officium imperiumque conveniebant. <span class="br"></span><span class="lineNumber">4</span><span class="br"></span>Sed tanta erat completis litoribus contentio qui potissimum ex magno numero conscenderent ut multitudine atque onere nonnulli deprimerentur, reliqui hoc timore propius adire tardarentur.</p>
<p>44. Quibus rebus accidit ut pauci milites patresque familiae, qui aut gratia aut misericordia valerent aut &lt;ad&gt;<a class="footnoteLink" href="#note_LCL039_190_37" id="target_note_LCL039_190_37"><sup>37</sup></a> naves adnare possent, recepti in Siciliam incolumes pervenirent. Reliquae copiae missis ad Varum noctu legatorum numero centurionibus sese ei dediderunt. <span class="br"></span><span class="lineNumber">2</span><span class="br"></span>Quorum cohortes militum postero die ante oppidum Iuba conspicatus, suam esse praedicans praedam magnam partem eorum interfici iussit, paucos electos in regnum remisit, cum Varus suam fidem ab eo laedi quereretur neque resistere auderet. <span class="br"></span><span class="lineNumber">3</span><span class="br"></span>Ipse equo in oppidum vectus prosequentibus compluribus senatoribus, quo in numero erat Ser. Sulpicius et Licinius Damasippus, paucis diebus quae fieri vellet Vticae constituit atque imperavit. Diebus aeque post paucis se in regnum cum omnibus copiis recepit.</p>
</section><notes><section class="footnotes"><ul><li class="note" id="note_LCL039_190_37"><a class="footnoteCrossrefLink" href="#target_note_LCL039_190_37" title="Click to highlight in text"><sup class="lineRef">37</sup>&lt;ad&gt; <span class="italic">Chacon</span></a></li><script type="text/javascript">document.getElementById('note_LCL039_190_37').style.display = "none";</script></ul></section></notes></section>