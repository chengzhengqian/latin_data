<section class="div1 language" lang="la"><header><hgroup><h1>CAESAR</h1></hgroup></header><section class="div2">
<p>72. Caesar in eam spem venerat se sine pugna et sine vulnere suorum rem conficere posse quod re frumentaria adversarios interclusisset: <span class="br"></span><span class="lineNumber">2</span><span class="br"></span>cur etiam secundo proelio aliquos ex suis amitteret? cur vulnerari pateretur optime meritos de se milites? cur denique fortunam periclitaretur? praesertim cum non minus esset imperatoris consilio superare quam gladio. <span class="br"></span><span class="lineNumber">3</span><span class="br"></span>Movebatur etiam misericordia civium quos interficiendos videbat, quibus salvis atque incolumibus rem obtinere malebat. <span class="br"></span><span class="lineNumber">4</span><span class="br"></span>Hoc consilium Caesaris plerisque non probabatur. Milites vero palam inter se loquebantur: quoniam talis occasio victoriae dimitteretur, etiam cum vellet Caesar sese non esse pugnaturos. Ille in sua sententia perseverat. Et paulum ex eo loco digreditur ut timorem adversariis minuat. <span class="br"></span><span class="lineNumber">5</span><span class="br"></span>Petreius atque Afranius oblata facultate in castra sese referunt. Caesar praesidiis &lt;in&gt; montibus dispositis, omni ad Hiberum intercluso itinere, quam proxime potest hostium castris castra communit.</p>
<p>73. Postero die duces adversariorum perturbati quod omnem rei frumentariae fluminisque Hiberi spem dimiserant de reliquis rebus consultabant. <span class="br"></span><span class="lineNumber">2</span><span class="br"></span>Erat unum iter Ilerdam si reverti vellent, alterum si Tarraconem peterent. Haec consiliantibus iis nuntiantur aquatores ab equitatu premi nostro. <span class="br"></span><span class="lineNumber">3</span><span class="br"></span>Qua re cognita crebras stationes disponunt equitum et cohortium alariarum legionariasque intericiunt cohortes vallumque ex castris ad aquam ducere incipiunt
</p></section><notes></notes></section>