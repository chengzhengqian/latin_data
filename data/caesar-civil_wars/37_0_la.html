<section class="div1 language" lang="la"><header><hgroup><h1>CAESAR</h1></hgroup></header><section class="div2">
<p>49. At exercitus Afrani omnium rerum abundabat copia. Multum erat frumentum provisum et convectum superioribus temporibus, multum ex omni provincia comportabatur. Magna copia pabuli suppetebat. <span class="br"></span><span class="lineNumber">2</span><span class="br"></span>Harum omnium rerum facultates sine ullo periculo pons Ilerdae praebebat et loca trans flumen integra, quo omnino Caesar adire non poterat.</p>
<p>50. Hae permanserunt aquae dies complures. Conatus est Caesar reficere pontes, sed nec magnitudo fluminis permittebat neque ad ripam dispositae cohortes adversariorum perfici patiebantur. <span class="br"></span><span class="lineNumber">2</span><span class="br"></span>Quod illis prohibere erat facile cum ipsius fluminis natura atque aquae magnitudine tum quod ex totis ripis in unum atque angustum locum tela iaciebantur. <span class="br"></span><span class="lineNumber">3</span><span class="br"></span>Atque erat difficile eodem tempore rapidissimo flumine opera perficere et tela vitare.</p>
<p>51. Nuntiatur Afranio magnos comitatus,<a class="footnoteLink" href="#note_LCL039_74_58" id="target_note_LCL039_74_58"><sup>58</sup></a> qui iter habebant ad Caesarem, ad flumen constitisse. Venerant eo sagittarii ex Rutenis, equites ex Gallia cum multis carris magnisque impedimentis, ut fert Gallica consuetudo. <span class="br"></span><span class="lineNumber">2</span><span class="br"></span>Erant praeterea cuiusque generis hominum milia circiter VI cum servis liberisque,<a class="footnoteLink" href="#note_LCL039_74_59" id="target_note_LCL039_74_59"><sup>59</sup></a> sed nullus ordo, nullum imperium certum cum suo quisque consilio uteretur atque omnes sine timore iter facerent usi superiorum temporum atque itinerum licentia. <span class="br"></span><span class="lineNumber">3</span><span class="br"></span>Erant complures honesti adulescentes, senatorum filii et ordinis equestris, erant legationes civitatum, erant legati Caesaris. Hos omnes flumina 


</p></section><notes><section class="footnotes"><ul><li class="note" id="note_LCL039_74_58"><a class="footnoteCrossrefLink" href="#target_note_LCL039_74_58" title="Click to highlight in text"><sup class="lineRef">58</sup>comitatus] commeatus <span class="italic">Nipperdey</span> (<span class="italic">see 1.48.4</span>)</a></li><script type="text/javascript">document.getElementById('note_LCL039_74_58').style.display = "none";</script><li class="note" id="note_LCL039_74_59"><a class="footnoteCrossrefLink" href="#target_note_LCL039_74_59" title="Click to highlight in text"><sup class="lineRef">59</sup>liberisque] libertisque <span class="italic">Hotoman</span></a></li><script type="text/javascript">document.getElementById('note_LCL039_74_59').style.display = "none";</script></ul></section></notes></section>