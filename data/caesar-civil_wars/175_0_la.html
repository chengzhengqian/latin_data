<section class="div1 language" lang="la"><header><hgroup><h1>CAESAR</h1></hgroup></header><section class="div2">
<p>110. Erant cum Achilla eae copiae ut neque numero neque genere hominum neque usu rei militaris contemnendae viderentur. <span class="br"></span><span class="lineNumber">2</span><span class="br"></span>Milia enim XX in armis habebat. Haec constabant ex Gabinianis militibus, qui iam in consuetudinem Alexandrinae vitae ac licentiae venerant et nomen disciplinamque populi Romani dedidicerant uxoresque duxerant, ex quibus plerique liberos habebant. <span class="br"></span><span class="lineNumber">3</span><span class="br"></span>Huc accedebant collecti ex praedonibus latronibusque Syriae Ciliciaeque provinciae finitimarumque regionum. Multi praeterea capitis damnati exulesque convenerant.<span class="br"></span><span class="lineNumber">4</span><span class="br"></span> Fugitivis omnibus nostris certus erat Alexandriae receptus certaque vitae conditio ut dato nomine militum esset numero. Quorum si quis a domino prehenderetur, consensu militum eripiebatur, qui vim suorum, quod in simili culpa versabantur, ipsi pro suo periculo defendebant. <span class="br"></span><span class="lineNumber">5</span><span class="br"></span>Hi regum amicos ad mortem deposcere, hi bona locupletum diripere, stipendia augendi causa regis domum obsidere, regno expellere alios, &lt;alios&gt; arcessere vetere quodam Alexandrini exercitus instituto consuerant. Erant praeterea equitum milia duo. <span class="br"></span><span class="lineNumber">6</span><span class="br"></span>Inveteraverant hi omnes compluribus Alexandriae bellis, Ptolomaeum patrem in regnum reduxerant, Bibuli filios duos interfecerant, bella cum Aegyptiis gesserant. Hunc usum rei militaris habebant.</p>
<p>111. His copiis fidens Achillas paucitatemque militum Caesaris despiciens occupabat Alexandriam praeter eam oppidi partem quam Caesar cum militibus tenebat, primo impetu domum eius irrumpere conatus, sed Caesar dispositis per vias cohortibus impetum eius sustinuit. <span class="br"></span><span class="lineNumber">2</span><span class="br"></span>Eodemque 

</p></section><notes></notes></section>