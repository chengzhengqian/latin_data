<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
 quae paene insulam oppidum effecerat. IIII biremes subiectis scutulis impulsas vectibus in interiorem portum traduxit. <span class="br"></span><span class="lineNumber">3</span><span class="br"></span>Ita ex utraque parte naves longas aggressus, quae erant deligatae ad terram atque inanes, IIII ex his abduxit, reliquas incendit. <span class="br"></span><span class="lineNumber">4</span><span class="br"></span>Hoc confecto negotio D. Laelium ab Asiatica classe abductum reliquit, qui commeatus Byllide atque Amantia importari in oppidum prohibebat. <span class="br"></span><span class="lineNumber">5</span><span class="br"></span>Ipse Lissum profectus naves onerarias XXX a M. Antonio relictas intra portum aggressus omnes incendit. Lissum expugnare conatus, defendentibus civibus Romanis qui eius conventus erant militibusque quos praesidi causa miserat Caesar, triduum moratus paucis in oppugnatione amissis re infecta inde discessit.</p>
<p>41. Caesar postquam Pompeium ad Asparagium esse cognovit eodem cum exercitu profectus expugnato in itinere oppido Parthinorum, in quo Pompeius praesidium habebat, tertio die [Macedoniam] ad Pompeium pervenit iuxtaque eum castra posuit. Et postridie eductis omnibus copiis acie instructa decernendi potestatem Pompeio fecit. <span class="br"></span><span class="lineNumber">2</span><span class="br"></span>Vbi illum suis locis se tenere animadvertit reducto in castra exercitu aliud sibi consilium capiendum existimavit. <span class="br"></span><span class="lineNumber">3</span><span class="br"></span>Itaque postero die omnibus copiis magno circuitu difficili angustoque itinere Dyrrachium profectus est sperans Pompeium aut Dyrrachium compelli aut ab eo intercludi posse, quod omnem commeatum totiusque belli apparatum eo contulisset. Vt accidit. <span class="br"></span><span class="lineNumber">4</span><span class="br"></span>Pompeius enim primo ignorans

</p></section><notes></notes></section>