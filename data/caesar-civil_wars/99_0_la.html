<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
suis pastorumque suorum &lt;numero&gt; coegerat. <span class="br"></span><span class="lineNumber">5</span><span class="br"></span>CCC Tarcondarius Castor et Domnilaus ex Gallograecia dederant. Horum alter una venerat, alter filium miserat. CC ex Syria a Commageno Antiocho—cui magna Pompeius praemia tribuit—missi erant, in his plerique hippotoxotae.<span class="br"></span><span class="lineNumber">6</span><span class="br"></span> Huc Dardanos Bessos partim mercennarios partim imperio aut gratia comparatos, item Macedones Thessalos ac reliquarum gentium et civitatum adiecerat atque eum quem supra demonstravimus numerum expleverat.</p>
<p>5. Frumenti vim maximam ex Thessalia Asia Aegypto Creta Cyrenis reliquisque regionibus comparaverat. <span class="br"></span><span class="lineNumber">2</span><span class="br"></span>Hiemare Dyrrachi Apolloniae omnibusque oppidis maritimis constituerat ut mare transire Caesarem prohiberet, eiusque rei causa omni ora maritima classem disposuerat. <span class="br"></span><span class="lineNumber">3</span><span class="br"></span>Praeerat Aegyptiis navibus Pompeius filius, Asiaticis D. Laelius et C. Triarius, Syriacis C. Cassius, Rhodiis C. Marcellus cum C. Coponio, Liburnicae atque Achaicae classi Scribonius Libo et M. Octavius. <span class="br"></span><span class="lineNumber">4</span><span class="br"></span>Toti tamen officio maritimo M. Bibulus praepositus cuncta administrabat. Ad hunc summa imperi respiciebat.</p>
<p>6. Caesar ut Brundisium venit contionatus apud milites: quoniam prope ad finem laborum ac periculorum esset perventum aequo animo mancipia atque impedimenta in Italia relinquerent, ipsi expediti naves conscenderent quo maior numerus militum posset imponi, omniaque ex victoria et ex sua liberalitate sperarent. Conclamantibus omnibus imperaret quod vellet, quodcumque

</p></section><notes></notes></section>