<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
proelio ad Caesarem sunt relata CLXXX et aquilae VIIII. <span class="br"></span><span class="lineNumber">5</span><span class="br"></span>L. Domitius ex castris in montem refugiens, cum vires eum lassitudine defecissent, ab equitibus est interfectus.</p>
<p>100. Eodem tempore D. Laelius cum classe ad Brundisium venit eademque ratione qua factum a Libone antea demonstravimus insulam obiectam portui Brundisino tenuit. <span class="br"></span><span class="lineNumber">2</span><span class="br"></span>Similiter Vatinius, qui Brundisio praeerat, tectis instructisque scaphis elicuit naves Laelianas atque ex his longius productam unam quinqueremem et minores duas in angustiis portus cepit. Itemque per equites dispositos aqua prohibere classiarios instituit. <span class="br"></span><span class="lineNumber">3</span><span class="br"></span>Sed Laelius tempore anni commodiore usus ad navigandum onerariis navibus Corcyra Dyrrachioque aquam suis supportabat neque a proposito deterrebatur neque ante proelium in Thessalia factum cognitum aut ignominia amissarum navium aut necessariarum rerum inopia ex portu insulaque expelli potuit.</p>
<p>101. Isdem fere temporibus C. Cassius cum classe Syrorum et Phoenicum et Cilicum in Siciliam venit. Et cum esset Caesaris classis divisa in duas partes—dimidiae parti praeesset P. Sulpicius praetor &lt;ad&gt; Vibonem, ad fretum dimidiae M. Pomponius ad Messanam—prius Cassius ad Messanam navibus advolavit quam Pomponius de eius adventu cognosceret, <span class="br"></span><span class="lineNumber">2</span><span class="br"></span>perturbatumque eum nactus nullis custodiis neque ordinibus certis, magno vento et secundo completas onerarias naves taeda et pice et stuppa reliquisque rebus quae sunt ad incendia in Pomponianam classem immisit atque omnes naves incendit XXXV, e quibus erant XX constratae. <span class="br"></span><span class="lineNumber">3</span><span class="br"></span>Tantusque eo facto timor incessit ut cum esset legio praesidio Messanae vix oppidum defenderetur.

</p></section><notes></notes></section>