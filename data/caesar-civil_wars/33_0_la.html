<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
<span class="br"></span><span class="lineNumber">4</span><span class="br"></span>Qua re cognita celeriter quae in statione pro castris erant Afrani cohortes breviore itinere ad eundem occupandum locum mittuntur. <span class="br"></span><span class="lineNumber">5</span><span class="br"></span>Contenditur proelio, et quod prius in tumulum Afraniani venerant nostri repelluntur atque aliis submissis subsidiis terga vertere seque ad signa legionum recipere coguntur.</p>
<p>44. Genus erat pugnae militum illorum ut magno impetu primo procurrerent, audacter locum caperent, ordines suos non magnopere servarent, rari dispersique pugnarent, <span class="br"></span><span class="lineNumber">2</span><span class="br"></span>si premerentur pedem referre et loco excedere non turpe existimarent, cum Lusitanis reliquisque barbaris genere quodam pugnae assuefacti. (Quod fere fit, quibus quisque in locis miles inveteraverit, ut multum earum regionum consuetudine moveatur.) <span class="br"></span><span class="lineNumber">3</span><span class="br"></span>Haec tum ratio nostros perturbavit insuetos huius generis pugnae. Circumiri enim sese ab aperto latere procurrentibus singulis arbitrabantur. Ipsi autem suos ordines servare neque ab signis discedere neque sine gravi causa eum locum quem ceperant dimitti censuerant oportere. <span class="br"></span><span class="lineNumber">4</span><span class="br"></span>Itaque perturbatis antesignanis legio quae in eo cornu constiterat locum non tenuit atque in proximum collem sese recepit.</p>
<p>45. Caesar paene omni acie perterrita, quod praeter opinionem consuetudinemque acciderat, cohortatus suos legionem nonam subsidio ducit. Hostem insolenter atque acriter nostros insequentem supprimit rursusque terga vertere seque ad oppidum Ilerdam recipere et sub muro consistere cogit. <span class="br"></span><span class="lineNumber">2</span><span class="br"></span>Sed nonae legionis milites elati studio 


</p></section><notes></notes></section>