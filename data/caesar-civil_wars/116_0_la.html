<section class="div1 language" lang="la"><header><hgroup><h1>CAESAR</h1></hgroup></header><section class="div2"><p class="noindent">
sequebatur. <span class="br"></span><span class="lineNumber">4</span><span class="br"></span>Nostri usi Fortunae beneficio tamen impetum classis timebant si forte ventus remisisset. Nacti portum qui appellatur Nymphaeum, ultra Lissum milia passuum tria, eo naves introduxerunt. (Qui portus ab africo tegebatur, ab austro non erat tutus, leviusque tempestatis quam classis periculum aestimaverunt.) <span class="br"></span><span class="lineNumber">5</span><span class="br"></span>Quo simul atque intro est itum incredibili felicitate auster, qui per biduum flaverat, in africum se vertit.</p>
<p>27. Hic subitam commutationem fortunae videre licuit. Qui modo sibi timuerant hos tutissimus portus recipiebat, qui nostris navibus periculum intulerant de suo timere cogebantur. <span class="br"></span><span class="lineNumber">2</span><span class="br"></span>Itaque tempore commutato tempestas et nostros texit et naves Rhodias adflixit, ita ut ad unam omnes constratae numero XVI eliderentur et naufragio interirent, et ex magno remigum propugnatorumque numero pars ad scopulos allisa interficeretur, pars ab nostris detraheretur. Quos omnes conservatos Caesar domum remisit.</p>
<p>28. Nostrae naves duae tardius cursu confecto in noctem coniectae, cum ignorarent quem locum reliquae cepissent, contra Lissum in ancoris constiterunt. <span class="br"></span><span class="lineNumber">2</span><span class="br"></span>Has scaphis minoribusque navigiis compluribus summissis Otacilius Crassus, qui Lissi praeerat, expugnare parabat. Simul de deditione eorum agebat et incolumitatem deditis pollicebatur. <span class="br"></span><span class="lineNumber">3</span><span class="br"></span>Harum altera navis CCXX e legione tironum sustulerat, altera ex veterana paulo minus CC. <span class="br"></span><span class="lineNumber">4</span><span class="br"></span>His cognosci licuit quantum esset hominibus praesidi in animi firmitudine.
</p></section><notes></notes></section>