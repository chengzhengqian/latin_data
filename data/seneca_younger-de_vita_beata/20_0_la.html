<section class="div1 language" lang="la"><p class="noindent">
officiis renuntiat, ita qui sectatur voluptatem omnia postponit et primam libertatem neglegit ac pro ventre dependit, nec voluptates sibi emit, sed se voluptatibus vendit.</p>
<span class="br"></span><span class="lineNumber">1</span><span class="br"></span><p>15. “Quid tamen,” inquit, “prohibet in unum virtutem voluptatemque confundi et ita effici summum bonum, ut idem et honestum et iucundum sit?” Quia pars honesti non potest esse nisi honestum, nec summum bonum habebit sinceritatem suam, si aliquid <span class="br"></span><span class="lineNumber">2</span><span class="br"></span> in se viderit dissimile meliori. Ne gaudium quidem quod ex virtute oritur, quamvis bonum sit, absoluti tamen boni pars est, non magis quam laetitia et tranquillitas, quamvis ex pulcherrimis causis nascantur; sunt enim ista bona, sed consequentia <span class="br"></span><span class="lineNumber">3</span><span class="br"></span> summum bonum, non consummantia. Qui vero virtutis voluptatisque societatem facit et ne ex aequo quidem, fragilitate alterius boni quicquid in altero vigoris est hebetat libertatemque illam, ita demum, si nihil se pretiosius novit, invictam, sub iugum mittit. Nam, quae maxima servitus est, incipit illi opus esse fortuna; sequitur vita anxia, suspiciosa, trepida, <span class="br"></span><span class="lineNumber">4</span><span class="br"></span> casum pavens, temporum suspensa momentis. Non das virtuti fundamentum grave, immobile, sed iubes illam in loco volubili stare; quid autem tam volubile est, quam fortuitorum expectatio et corporis rerumque corpus adficientium varietas? Quomodo hic potest deo parere et quicquid evenit bono animo excipere<span class="br"></span><span class="lineNumber"></span><span class="br"></span>
</p><notes></notes></section>