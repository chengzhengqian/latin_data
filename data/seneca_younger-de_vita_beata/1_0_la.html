<section class="div1 language" lang="la">
<h1><span class="sc">Liber VII</span></h1>
<h1><span class="sc">Ad Gallionem</span></h1>
<h1><span class="sc">De Vita Beata</span></h1>
<span class="br"></span><span class="lineNumber">1</span><span class="br"></span><p>1. Vivere, Gallio frater, omnes beate volunt, sed ad pervidendum, quid sit quod beatam vitam efficiat, caligant; adeoque non est facile consequi beatam vitam, ut eo quisque ab ea longius recedat, quo ad illam concitatius fertur, si via lapsus est; quae ubi in contrarium ducit, ipsa velocitas maioris intervalli causa fit.</p>
<p>Proponendum est itaque primum, quid sit quod adpetamus; tunc circumspiciendum, qua contendere illo celerrime possimus, intellecturi in ipso itinere, si modo rectum erit, quantum cotidie profligetur quantoque propius ab eo simus, ad quod nos cupiditas <span class="br"></span><span class="lineNumber">2</span><span class="br"></span> naturalis impellit. Quam diu quidem passim vagamur non ducem secuti sed fremitum et clamorem dissonum in diversa vocantium, conteretur vita inter errores brevis, etiam si dies noctesque bonae menti laboremus. Decernatur itaque, et quo tendamus et<span class="br"></span><span class="lineNumber"></span><span class="br"></span>
</p><notes></notes></section>