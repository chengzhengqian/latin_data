<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">10</span><span class="br"></span>“Immo Arreti ante moenia sedeamus” inquit, “hic enim patria et penates sunt. Hannibal emissus e manibus perpopuletur Italiam vastandoque et urendo omnia ad Romana moenia perveniat, nec ante nos hinc moverimus quam, sicut olim Camillum ab Veiis, C. Flaminium ab Arretio patres acciverint.”</p>
<p><span class="br"></span><span class="lineNumber">11</span><span class="br"></span>Haec simul increpans cum ocius signa conuelli iuberet et ipse in equum insiluisset, equus repente corruit consulemque lapsum super caput effudit. <span class="br"></span><span class="lineNumber">12</span><span class="br"></span>territis omnibus qui circa erant velut foedo omine incipiendae rei, insuper nuntiatur signum omni vi moliente signifero conuelli nequire.</p>
<p><span class="br"></span><span class="lineNumber">13</span><span class="br"></span>Conversus ad nuntium “Num litteras quoque” inquit “ab senatu adfers quae me rem gerere vetant? abi, nuntia, effodiant signum, si ad convellendum manus prae metu obtorpuerint.”</p>
<p><span class="br"></span><span class="lineNumber">14</span><span class="br"></span>Incedere inde agmen coepit primoribus, superquam quod dissenserant ab consilio, territis etiam duplici prodigio, milite in volgus laeto ferocia ducis, cum spem magis ipsam quam causam spei intueretur.</p>
<p>4. Hannibal quod agri est inter Cortonam urbem Trasumennumque lacum omni clade belli pervastat, quo magis iram hosti ad vindicandas sociorum iniurias acuat; <span class="br"></span><span class="lineNumber">2</span><span class="br"></span>et iam pervenerat ad loca nata insidiis, ubi maxime montes 



</p></section><notes></notes></section>