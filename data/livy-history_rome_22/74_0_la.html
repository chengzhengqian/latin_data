<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 Gallis Hispanisque, quorum terga ceciderant, adversus Afros integram pugnam ineunt, <span class="br"></span><span class="lineNumber">10</span><span class="br"></span>non tantum eo iniquam quod inclusi adversus circumfusos sed etiam quod fessi cum recentibus ac vegetis pugnabant.</p>
<p>48. Iam et sinistro cornu Romano, ubi sociorum equites adversus Numidas steterant, consertum proelium erat, segne primo et a Punica coeptum fraude. <span class="br"></span><span class="lineNumber">2</span><span class="br"></span>quingenti ferme Numidae, praeter solita arma telaque gladios occultos sub loricis habentes, specie transfugarum cum ab suis parmas post terga habentes adequitassent, repente ex equis desiliunt, <span class="br"></span><span class="lineNumber">3</span><span class="br"></span>parmisque et iaculis ante pedes hostium proiectis in mediam aciem accepti ductique ad ultimos considere ab tergo iubentur. ac dum proelium ab omni parte conseritur, quieti manserunt; <span class="br"></span><span class="lineNumber">4</span><span class="br"></span>postquam omnium animos oculosque occupaverat certamen, tum arreptis scutis, quae passim inter acervos caesorum corporum strata erant, aversam adoriuntur Romanam aciem, tergaque ferientes ac poplites caedentes stragem ingentem ac maiorem aliquanto pavorem ac tumultum fecerunt. <span class="br"></span><span class="lineNumber">5</span><span class="br"></span>cum alibi terror ac fuga, alibi pertinax in mala iam spe proelium esset, Hasdrubal qui ea parte praeerat, subductos ex media acie Numidas, quia segnis eorum cum adversis pugna erat, ad persequendos passim fugientes mittit, <span class="br"></span><span class="lineNumber">6</span><span class="br"></span>Hispanos et Gallos pedites<a class="footnoteLink" href="#note_LCL233_338_53" id="target_note_LCL233_338_53"><sup>53</sup></a> Afris prope iam fessis caede magis quam pugna adiungit.</p>
</section><notes><section class="footnotes"><ul><li class="note" id="note_LCL233_338_53"><a class="footnoteCrossrefLink" href="#target_note_LCL233_338_53" title="Click to highlight in text"><sup class="lineRef">53</sup>pedites <span class="italic">P</span>: equites <span class="italic">Gron.</span>: <span class="italic">del. Fabri</span></a></li><script type="text/javascript">document.getElementById('note_LCL233_338_53').style.display = "none";</script></ul></section></notes></section>