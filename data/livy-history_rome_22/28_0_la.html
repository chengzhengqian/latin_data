<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
frustrandum hostem commentus, principio noctis furtim succedere ad montes statuit.</p>
<p><span class="br"></span><span class="lineNumber">7</span><span class="br"></span>Fallacis consilii talis apparatus fuit. faces undique ex agris collectae fascesque virgarum atque aridi sarmenti praeligantur cornibus boum, quos domitos indomitosque multos inter ceteram agrestem praedam agebat. <span class="br"></span><span class="lineNumber">8</span><span class="br"></span>ad duo milia ferme boum effecta, Hasdrubalique negotium datum ut nocte id armentum accensis cornibus ad montes ageret, maxime, si posset, super saltus ab hoste insessos.</p>
<p>17. Primis tenebris silentio mota castra; boves aliquanto ante signa acti. <span class="br"></span><span class="lineNumber">2</span><span class="br"></span>ubi ad radices montium viasque angustas ventum est, signum extemplo datur ut accensis cornibus armenta in adversos concitentur montes; et metus ipse relucentis flammae a capite calorque iam ad vivum ad imaque cornua veniens velut stimulatos furore agebat boves. <span class="br"></span><span class="lineNumber">3</span><span class="br"></span>quo repente discursu, haud secus quam silvis montibusque accensis, omnia circum virgulta ardere; capitumque inrita quassatio excitans flammam hominum passim discurrentium speciem praebebat. <span class="br"></span><span class="lineNumber">4</span><span class="br"></span>qui ad transitum saltus insidendum locati erant, ubi in summis montibus ac super se quosdam ignes conspexere, circumventos se esse rati praesidio excessere. qua minime densae micabant flammae, velut tutissimum iter petentes summa montium iuga, tamen in quosdam boves palatos a suis gregibus inciderunt. <span class="br"></span><span class="lineNumber">5</span><span class="br"></span>et primo cum procul cernerent, veluti flammas 
</p></section><notes></notes></section>