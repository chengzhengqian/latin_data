<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">11</span><span class="br"></span>Postero die cum super cetera extrema fames etiam instaret, fidem dante Maharbale, qui cum omnibus equestribus copiis nocte consecutus erat, si arma tradidissent, abire cum singulis vestimentis passurum, sese dediderunt; <span class="br"></span><span class="lineNumber">12</span><span class="br"></span>quae Punica religione servata fides ab Hannibale est atque in vincula omnes coniecti.</p>
<p>7. Haec est nobilis ad Trasumennum pugna atque inter paucas memorata populi Romani clades. <span class="br"></span><span class="lineNumber">2</span><span class="br"></span>quindecim milia Romanorum in acie caesa sunt; decem milia sparsa fuga per omnem Etruriam diversis itineribus urbem petiere; <span class="br"></span><span class="lineNumber">3</span><span class="br"></span>duo milia quingenti hostium in acie, multi postea<a class="footnoteLink" href="#note_LCL233_214_6" id="target_note_LCL233_214_6"><sup>6</sup></a> ex volneribus periere. multiplex caedes utrimque facta traditur ab aliis; <span class="br"></span><span class="lineNumber">4</span><span class="br"></span>ego praeterquam quod nihil auctum ex vano velim, quo nimis inclinant ferme scribentium animi, Fabium, aequalem temporibus huiusce belli, potissimum auctorem habui.</p>
<p><span class="br"></span><span class="lineNumber">5</span><span class="br"></span>Hannibal captivorum qui Latini nominis essent sine pretio dimissis, Romanis in vincula datis, segregata ex hostium coacervatorum cumulis corpora suorum cum sepeliri iussisset, Flamini quoque corpus funeris causa magna cum cura inquisitum non invenit.</p>
<p><span class="br"></span><span class="lineNumber">6</span><span class="br"></span>Romae ad primum nuntium cladis eius cum ingenti terrore ac tumultu concursus in forum populi est factus. <span class="br"></span><span class="lineNumber">7</span><span class="br"></span>matronae, vagae per vias, quae repens clades allata quaeve fortuna exercitus esset obvios percontantur; et cum frequentis contionis modo turba in comitium et curiam versa 




</p></section><notes><section class="footnotes"><ul><li class="note" id="note_LCL233_214_6"><a class="footnoteCrossrefLink" href="#target_note_LCL233_214_6" title="Click to highlight in text"><sup class="lineRef">6</sup>postea <span class="italic">Perizonius</span>: postea utrimque <span class="italic">P</span></a></li><script type="text/javascript">document.getElementById('note_LCL233_214_6').style.display = "none";</script></ul></section></notes></section>