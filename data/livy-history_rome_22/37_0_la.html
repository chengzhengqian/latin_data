<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">15</span><span class="br"></span>Homini non ad cetera Punica ingenia callido ut persuasit, nocte clam progressus ad hostium stationes, conventis quibusdam auxiliaribus Hispanis et ab his ad Scipionem perductus, quid adferret expromit, <span class="br"></span><span class="lineNumber">16</span><span class="br"></span>et fide accepta dataque ac loco et tempore constituto ad obsides tradendos Saguntum redit.</p>
<p>Diem insequentem absumpsit cum Bostare mandatis ad rem agendam accipiendis. <span class="br"></span><span class="lineNumber">17</span><span class="br"></span>dimissus, cum se nocte iturum ut custodias hostium falleret constituisset, ad compositam cum iis horam excitatis custodibus puerorum profectus, veluti ignarus in praeparatas sua fraude insidias ducit. <span class="br"></span><span class="lineNumber">18</span><span class="br"></span>in castra Romana perducti; cetera omnia de reddendis obsidibus, sicut cum Bostare constitutum erat, acta per eundem ordinem quo si Carthaginiensium nomine sic ageretur.</p>
<p><span class="br"></span><span class="lineNumber">19</span><span class="br"></span>Maior aliquanto Romanorum gratia fuit in re pari quam quanta futura Carthaginiensium fuerat. illos enim graves superbos in rebus secundis expertos fortuna et timor mitigasse videri poterat: <span class="br"></span><span class="lineNumber">20</span><span class="br"></span>Romanus primo adventu, incognitus ante, ab re clementi liberalique initium fecerat et Abelux, vir prudens, haud frustra videbatur socios mutasse. <span class="br"></span><span class="lineNumber">21</span><span class="br"></span>itaque ingenti consensu defectionem omnes spectare; armaque extemplo mota forent ni hiemps, quae Romanos quoque et Carthaginienses concedere in tecta coegit, intervenisset.</p>
</section><notes></notes></section>