<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 valido exercitu invadunt. tria oppida vi expugnant; <span class="br"></span><span class="lineNumber">8</span><span class="br"></span>inde cum ipso Hasdrubale duobus proeliis egregie pugnantes, quindecim milia hostium occiderunt, quattuor milia cum multis militaribus signis capiunt.</p>
<p>22. Hoc statu rerum in Hispania P. Scipio in provinciam venit, prorogato post consulatum imperio ab senatu missus, cum triginta longis navibus et octo milibus militum magnoque commeatu advecto. <span class="br"></span><span class="lineNumber">2</span><span class="br"></span>ea classis ingens agmine onerariarum procul visa cum magna laetitia civium sociorumque portum Tarraconis ex alto tenuit. <span class="br"></span><span class="lineNumber">3</span><span class="br"></span>ibi milite exposito profectus Scipio fratri se coniungit, ac deinde communi animo consilioque gerebant bellum.</p>
<p><span class="br"></span><span class="lineNumber">4</span><span class="br"></span>Occupatis igitur Carthaginiensibus Celtiberico bello haud cunctanter Hiberum transgrediuntur nec ullo viso hoste Saguntum pergunt ire, quod ibi obsides totius Hispaniae traditos ab Hannibale fama erat modico in arce custodiri praesidio. <span class="br"></span><span class="lineNumber">5</span><span class="br"></span>id unum pignus inclinatos ad Romanam societatem omnium Hispaniae populorum animos morabatur, ne sanguine liberum suorum culpa defectionis lueretur.</p>
<p><span class="br"></span><span class="lineNumber">6</span><span class="br"></span>Eo vinculo Hispaniam vir unus sollerti magis quam fideli consilio exsoluit. Abelux erat Sagunti nobilis Hispanus, fidus ante Poenis; tum, qualia plerumque sunt barbarorum ingenia, cum fortuna mutaverat fidem.<span class="br"></span><span class="lineNumber">7</span><span class="br"></span> ceterum transfugam sine magnae rei proditione venientem ad hostes
</p></section><notes></notes></section>