<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>12. Dictator exercitu consulis accepto a Fulvio Flacco legato per agrum Sabinum Tibur, quo diem ad conveniendum edixerat novis militibus, venit. <span class="br"></span><span class="lineNumber">2</span><span class="br"></span>inde Praeneste ac transuersis limitibus in viam Latinam est egressus, unde itineribus summa cum cura exploratis ad hostem ducit, nullo loco, nisi quantum necessitas cogeret, fortunae se commissurus.</p>
<p><span class="br"></span><span class="lineNumber">3</span><span class="br"></span>Quo primum die haud procul Arpis in conspectu hostium posuit castra, nulla mora facta quin Poenus educeret in aciem copiamque pugnandi faceret. <span class="br"></span><span class="lineNumber">4</span><span class="br"></span>sed ubi quieta omnia apud hostes nec castra ullo tumultu mota videt, increpans quidem victos tandem illos Martios animos Romanis, debellatumque et concessum propalam de virtute ac gloria esse, in castra rediit; <span class="br"></span><span class="lineNumber">5</span><span class="br"></span>ceterum tacita cura animum incessit quod cum duce haudquaquam Flamini Sempronique simili futura sibi res esset ac tum demum edocti malis Romani parem Hannibali ducem quaesissent.<span class="br"></span><span class="lineNumber">6</span><span class="br"></span> et prudentiam quidem dictatoris extemplo timuit; constantiam hauddum expertus, agitare ac temptare animum movendo crebro castra populandoque in oculis eius agros sociorum coepit, <span class="br"></span><span class="lineNumber">7</span><span class="br"></span>et modo citato agmine ex conspectu abibat, modo repente in aliquo flexu viae, si excipere degressum in aequum posset, occultus subsistebat.</p>
<p><span class="br"></span><span class="lineNumber">8</span><span class="br"></span>Fabius per loca alta agmen ducebat, modico ab hoste intervallo ut neque omitteret eum neque congrederetur. 


</p></section><notes></notes></section>