<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
naso auribusque laceratis, cum manibus ad capiendum telum inutilibus, in rabiem ira versa laniando dentibus hostem exspirasset.</p>
<p>52. Spoliis ad multum diei lectis, Hannibal ad minora ducit castra oppugnanda et omnium primum brachio obiecto flumine eos excludit; <span class="br"></span><span class="lineNumber">2</span><span class="br"></span>ceterum ab omnibus, labore vigiliis volneribus etiam fessis, maturior ipsius spe deditio est facta. pacti ut arma atque equos traderent, in capita Romana trecenis nummis quadrigatis, in socios ducenis, in servos centenis, <span class="br"></span><span class="lineNumber">3</span><span class="br"></span>et ut eo pretio persoluto cum singulis abirent vestimentis, in castra hostes acceperunt traditique in custodiam omnes sunt, seorsum cives sociique.</p>
<p><span class="br"></span><span class="lineNumber">4</span><span class="br"></span>Dum ibi tempus teritur, interea cum ex maioribus castris, quibus satis virium et animi fuit, ad quattuor milia hominum et ducenti equites, alii agmine alii palati passim per agros, quod haud minus tutum erat, Canusium perfugissent, castra ipsa ab sauciis timidisque eadem condicione qua altera tradita hosti.</p>
<p><span class="br"></span><span class="lineNumber">5</span><span class="br"></span>Praeda ingens parta est, et praeter equos virosque et si quid argenti—quod plurimum in phaleris equorum erat; nam ad vescendum facto perexiguo, utique militantes, utebantur—omnis cetera praeda diripienda data est. <span class="br"></span><span class="lineNumber">6</span><span class="br"></span>tum sepeliendi causa conferri in unum corpora suorum iussit; 


</p></section><notes></notes></section>