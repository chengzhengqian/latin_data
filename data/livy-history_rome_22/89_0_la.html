<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 cessisse et se id adniti ut suae in vicem simul felicitati et virtuti cedatur. <span class="br"></span><span class="lineNumber">4</span><span class="br"></span>itaque redimendi se captivis copiam facere, pretium fore in capita equiti quingenos quadrigatos nummos, trecenos pediti, servo centenos.</p>
<p><span class="br"></span><span class="lineNumber">5</span><span class="br"></span>Quamquam aliquantum adiciebatur equitibus ad id pretium quo pepigerant dedentes se, laeti tamen quamcumque condicionem paciscendi acceperunt. <span class="br"></span><span class="lineNumber">6</span><span class="br"></span>placuit suffragio ipsorum decem deligi qui Romam ad senatum irent, nec pignus aliud fidei quam ut iurarent se redituros acceptum. <span class="br"></span><span class="lineNumber">7</span><span class="br"></span>missus cum his Carthalo, nobilis Carthaginiensis, qui, si forte ad pacem inclinarent animos, condiciones ferret.</p>
<p><span class="br"></span><span class="lineNumber">8</span><span class="br"></span>Cum egressi castris essent, unus ex iis, minime Romani ingenii homo, veluti aliquid oblitus, iuris iurandi solvendi causa cum in castra redisset, ante noctem comites adsequitur. <span class="br"></span><span class="lineNumber">9</span><span class="br"></span>ubi Romam venire eos nuntiatum est, Carthaloni obviam lictor missus, qui dictatoris verbis nuntiaret<a class="footnoteLink" href="#note_LCL233_368_68" id="target_note_LCL233_368_68"><sup>68</sup></a> ut ante noctem excederet finibus Romanis.</p>
<p>59. Legatis captivorum senatus ab dictatore datus est, quorum princeps: “M. Iuni vosque, patres conscripti” inquit, “nemo nostrum ignorat nulli unquam civitati viliores fuisse captivos quam nostrae; <span class="br"></span><span class="lineNumber">2</span><span class="br"></span>ceterum, nisi nobis plus iusto nostra placet causa, non alii unquam minus neglegendi vobis quam nos in hostium potestatem venerunt. <span class="br"></span><span class="lineNumber">3</span><span class="br"></span>non enim in acie per timorem arma tradidimus sed cum prope ad noctem superstantes cumulis caesorum corporum

</p></section><notes><section class="footnotes"><ul><li class="note" id="note_LCL233_368_68"><a class="footnoteCrossrefLink" href="#target_note_LCL233_368_68" title="Click to highlight in text"><sup class="lineRef">68</sup>nuntiaret <span class="italic">P</span>: denuntiaret (“<span class="italic">exspectes</span>”)<span class="italic"> Luchs</span></a></li><script type="text/javascript">document.getElementById('note_LCL233_368_68').style.display = "none";</script></ul></section></notes></section>