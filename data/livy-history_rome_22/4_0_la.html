<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">19</span><span class="br"></span>Haec ubi facta, decemviri Ardeae in foro maioribus hostiis sacrificarunt. postremo Decembri iam mense ad aedem Saturni Romae immolatum est, lectisterniumque imperatum—et eum lectum senatores straverunt—et conuivium publicum, <span class="br"></span><span class="lineNumber">20</span><span class="br"></span>ac per urbem “Saturnalia” diem ac noctem clamata, populusque eum diem festum habere ac servare in perpetuum iussus.</p>
<p>2. Dum consul placandis Romae dis habendoque dilectu dat operam, Hannibal profectus ex hibernis, quia iam Flaminium consulem Arretium pervenisse fama erat, <span class="br"></span><span class="lineNumber">2</span><span class="br"></span>cum aliud longius, ceterum commodius ostenderetur iter, propiorem viam per paludes petit, qua fluvius Arnus per eos dies solito magis inundaverat. <span class="br"></span><span class="lineNumber">3</span><span class="br"></span>Hispanos et Afros—id omne veterani erat robur exercitus—admixtis ipsorum impedimentis necubi consistere coactis necessaria ad usus deessent, primos ire iussit; sequi Gallos, ut id agminis medium esset; novissimos ire equites; <span class="br"></span><span class="lineNumber">4</span><span class="br"></span>Magonem inde cum expeditis Numidis cogere agmen, maxime Gallos, si taedio laboris longaeque viae—ut est mollis ad talia gens—dilaberentur aut subsisterent, cohibentem.</p>
<p><span class="br"></span><span class="lineNumber">5</span><span class="br"></span>Primi, qua modo praeirent duces, per praealtas fluvii ac profundas voragines, hausti paene limo immergentesque




</p></section><notes></notes></section>