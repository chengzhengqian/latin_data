<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 populabundus rediit; Fabius medius inter hostium agmen urbemque Romam iugis ducebat nec absistens nec congrediens. <span class="br"></span><span class="lineNumber">7</span><span class="br"></span>ex Paelignis Poenus flexit iter retroque Apuliam repetens Gereonium pervenit, urbem metu, quia conlapsa ruinis pars moenium erat, ab suis desertam: <span class="br"></span><span class="lineNumber">8</span><span class="br"></span>dictator in Larinate agro castra communiit.</p>
<p>Inde sacrorum causa Romam revocatus, non imperio modo sed consilio etiam ac prope precibus agens cum magistro equitum, <span class="br"></span><span class="lineNumber">9</span><span class="br"></span>ut plus consilio quam fortunae confidat et se potius ducem quam Sempronium Flaminiumque imitetur: ne nihil actum censeret extracta prope aestate per ludificationem hostis; medicos quoque plus interdum quiete quam movendo atque agendo proficere; <span class="br"></span><span class="lineNumber">10</span><span class="br"></span>haud parvam rem esse ab totiens victore hoste vinci desisse ac ab continuis cladibus respirasseâ€”haec nequiquam praemonito magistro equitum Romam est profectus.</p>
<p>19. Principio aestatis qua haec gerebantur in Hispania quoque terra marique coeptum bellum est. <span class="br"></span><span class="lineNumber">2</span><span class="br"></span>Hasdrubal ad eum navium numerum, quem a fratre instructum paratumque acceperat, decem adiecit; <span class="br"></span><span class="lineNumber">3</span><span class="br"></span>quadraginta navium classem Himilconi tradit atque ita Carthagine profectus naves prope terram, exercitum in litore ducebat, paratus confligere quacumque parte copiarum hostis occurrisset. 


</p></section><notes></notes></section>