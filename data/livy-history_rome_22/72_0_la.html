<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
crederes aciem; ita armati erant armis et ad Trebiam, ceterum magna ex parte ad Trasumennum captis. <span class="br"></span><span class="lineNumber">5</span><span class="br"></span>Gallis Hispanisque scuta eiusdem formae fere erant, dispares ac dissimiles gladii, Gallis praelongi ac sine mucronibus, Hispano, punctim magis quam caesim adsueto petere hostem, brevitate habiles et cum mucronibus. ante alios habitus gentium harum cum magnitudine corporum tum specie terribilis erat: <span class="br"></span><span class="lineNumber">6</span><span class="br"></span>Galli super umbilicum erant nudi; Hispani linteis praetextis purpura tunicis, candore miro fulgentibus, constiterant. numerus omnium peditum qui tum stetere in acie milium fuit quadraginta, decem equitum. <span class="br"></span><span class="lineNumber">7</span><span class="br"></span>duces cornibus praeerant sinistro Hasdrubal dextro Maharbal; mediam aciem Hannibal ipse cum fratre Magone tenuit.</p>
<p><span class="br"></span><span class="lineNumber">8</span><span class="br"></span>Sol seu de industria ita locatis seu quod forte ita stetere peropportune utrique parti obliquus erat Romanis in meridiem, Poenis in septentrionem versis; <span class="br"></span><span class="lineNumber">9</span><span class="br"></span>ventus—Volturnum regionis incolae vocant—adversus Romanis coortus multo pulvere in ipsa ora volvendo prospectum ademit.</p>
<p>47. Clamore sublato procursum ab auxiliis et pugna levibus primum armis commissa; deinde equitum Gallorum Hispanorumque laevum cornu cum dextro Romano concurrit, minime equestris more pugnae; <span class="br"></span><span class="lineNumber">2</span><span class="br"></span>frontibus enim adversis concurrendum erat, quia nullo circa ad evagandum relicto spatio hinc amnis hinc peditum acies claudebant.

</p></section><notes></notes></section>