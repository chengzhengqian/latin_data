<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Territi etiam super tantas clades cum ceteris prodigiis tum quod duae Vestales eo anno, Opimia atque Floronia, stupri compertae et altera sub terra, uti mos est, ad portam Collinam necata fuerat, altera sibimet ipsa mortem consciverat; <span class="br"></span><span class="lineNumber">3</span><span class="br"></span>L. Cantilius scriba pontificius, quos nunc minores pontifices appellant, qui cum Floronia stuprum fecerat, a pontifice maximo eo usque virgis in comitio caesus erat ut inter verbera exspiraret.</p>
<p><span class="br"></span><span class="lineNumber">4</span><span class="br"></span>Hoc nefas cum inter tot, ut fit, clades in prodigium versum esset, decemviri libros adire iussi sunt, <span class="br"></span><span class="lineNumber">5</span><span class="br"></span>et Q. Fabius Pictor Delphos ad oraculum missus est sciscitatum quibus precibus suppliciisque deos possent placare et quaenam futura finis tantis cladibus foret. <span class="br"></span><span class="lineNumber">6</span><span class="br"></span>interim ex fatalibus libris sacrificia aliquot extraordinaria facta, inter quae Gallus et Galla Graecus et Graeca in foro bovario sub terram vivi demissi sunt in locum saxo consaeptum, iam ante hostiis humanis, minime Romano sacro, imbutum.</p>
<p><span class="br"></span><span class="lineNumber">7</span><span class="br"></span>Placatis satis, ut rebantur, deis M. Claudius Marcellus ab Ostia mille et quingentos milites quos in classem scriptos habebat Romam, ut urbi praesidio essent, mittit; <span class="br"></span><span class="lineNumber">8</span><span class="br"></span>ipse legione classica—ea legio tertia erat—cum tribunis militum Teanum Sidicinum praemissa, classe tradita P. Furio 







</p></section><notes></notes></section>