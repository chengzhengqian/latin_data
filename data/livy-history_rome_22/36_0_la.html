<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 nihil aliud quam unum vile atque infame corpus esse ratus, id agebat ut quam maximum emolumentum novis sociis esset. <span class="br"></span><span class="lineNumber">8</span><span class="br"></span>circumspectis igitur omnibus quae fortuna potestatis eius poterat facere, obsidibus potissimum tradendis animum adiecit, eam unam rem maxime ratus conciliaturam Romanis principum Hispaniae amicitiam.</p>
<p><span class="br"></span><span class="lineNumber">9</span><span class="br"></span>Sed cum iniussu Bostaris praefecti satis sciret nihil obsidum custodes facturos esse, Bostarem ipsum arte adgreditur. <span class="br"></span><span class="lineNumber">10</span><span class="br"></span>castra extra urbem in ipso litore habebat Bostar ut aditum ea parte intercluderet Romanis. ibi eum in secretum abductum, velut ignorantem, monet quo statu sit res: <span class="br"></span><span class="lineNumber">11</span><span class="br"></span>metum continuisse ad eam diem Hispanorum animos, quia procul Romani abessent; nunc cis Hiberum castra Romana esse, arcem tutam perfugiumque novas volentibus res; itaque quos metus non teneat beneficio et gratia devinciendos esse.</p>
<p><span class="br"></span><span class="lineNumber">12</span><span class="br"></span>Miranti Bostari percontantique quodnam id subitum tantae rei donum posset esse, <span class="br"></span><span class="lineNumber">13</span><span class="br"></span>“Obsides” inquit, “in civitates remitte. id et privatim parentibus, quorum maximum nomen in civitatibus est suis, et publice populis gratum erit. <span class="br"></span><span class="lineNumber">14</span><span class="br"></span>volt sibi quisque credi et habita fides ipsam plerumque obligat fidem. ministerium restituendorum domos obsidum mihimet deposco ipse, ut opera quoque impensa consilium adiuvem meum et rei suapte natura gratae quantam insuper gratiam possim adiciam.”</p>
</section><notes></notes></section>