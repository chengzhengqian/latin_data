<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 ac Maurorum iam factam videamus?<span class="br"></span><span class="lineNumber">7</span><span class="br"></span> qui modo Saguntum oppugnari indignando non homines tantum sed foedera et deos ciebamus, scandentem moenia Romanae coloniae Hannibalem laeti spectamus. <span class="br"></span><span class="lineNumber">8</span><span class="br"></span>fumus ex incendiis villarum agrorumque in oculos atque ora venit; strepunt aures clamoribus plorantium sociorum, saepius nostram quam deorum invocantium opem; nos hic pecorum modo per aestivos saltus deviasque calles exercitum ducimus, conditi nubibus silvisque.</p>
<p><span class="br"></span><span class="lineNumber">9</span><span class="br"></span>“Si hoc modo peragrando cacumina saltusque M. Furius recipere a Gallis urbem voluisset, quo hic novus Camillus, nobis dictator unicus in rebus adfectis quaesitus, Italiam ab Hannibale reciperare parat, Gallorum Roma esset, <span class="br"></span><span class="lineNumber">10</span><span class="br"></span>quam vereor ne sic cunctantibus nobis Hannibali ac Poenis totiens servaverint maiores nostri. <span class="br"></span><span class="lineNumber">11</span><span class="br"></span>sed vir ac vere Romanus, quo die dictatorem eum ex auctoritate patrum iussuque populi dictum Veios allatum est, cum esset satis altum Ianiculum ubi sedens prospectaret hostem, descendit in aequum atque illo ipso die media in urbe, qua nunc busta Gallica sunt, et postero die citra Gabios cecidit Gallorum legiones.</p>
<p><span class="br"></span><span class="lineNumber">12</span><span class="br"></span>“Quid? post multos annos cum ad Furculas Caudinas ab Samnite hoste sub iugum missi sumus, utrum tandem L. Papirius Cursor iuga Samni perlustrando an Luceriam premendo obsidendoque et lacessendo victorem hostem depulsum ab Romanis cervicibus iugum superbo Samniti 


</p></section><notes></notes></section>