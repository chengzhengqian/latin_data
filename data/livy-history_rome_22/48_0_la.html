<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
ad auxilium ostendit. <span class="br"></span><span class="lineNumber">4</span><span class="br"></span>itaque priusquam ad coniectum teli veniret aut manum consereret, et suos a fuga effusa et ab nimis feroci pugna hostes continuit. <span class="br"></span><span class="lineNumber">5</span><span class="br"></span>qui solutis ordinibus vage dissipati erant undique confugerunt ad integram aciem; qui plures simul terga dederant, conversi in hostem volventesque orbem, nunc sensim referre pedem nunc conglobati restare. <span class="br"></span><span class="lineNumber">6</span><span class="br"></span>ac iam prope una acies facta erat victi atque integri exercitus inferebantque signa in hostem, cum Poenus receptui cecinit, palam ferente Hannibale ab se Minucium, se ab Fabio victum.</p>
<p><span class="br"></span><span class="lineNumber">7</span><span class="br"></span>Ita per variam fortunam diei maiore parte exacta cum in castra reditum esset, Minucius conuocatis militibus <span class="br"></span><span class="lineNumber">8</span><span class="br"></span>“Saepe ego” inquit “audivi, milites, eum primum esse virum qui ipse consulat quid in rem sit, secundum eum qui bene monenti oboediat; qui nec ipse consulere nec alteri parere sciat, eum extremi ingenii esse. <span class="br"></span><span class="lineNumber">9</span><span class="br"></span>nobis quoniam prima animi ingeniique negata sors est, secundam ac mediam teneamus, et dum imperare discimus, parere prudenti in animum inducamus. <span class="br"></span><span class="lineNumber">10</span><span class="br"></span>castra cum Fabio iungamus. ad praetorium eius signa cum tulerimus, ubi ego eum parentem appellavero, quod beneficio eius erga nos ac maiestate eius dignum est, <span class="br"></span><span class="lineNumber">11</span><span class="br"></span>vos, milites, eos quorum vos modo arma dexterae texerunt patronos salutabitis, et si nihil aliud, gratorum certe nobis animorum gloriam dies hic dederit.”</p>
</section><notes></notes></section>