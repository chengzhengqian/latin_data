<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">50</span><span class="br"></span>et pharetram et rutilae fuscarent lampados ignem.</span><span class="linebreak"></span>
<span class="line">agnoscunt tamen et vanum vibrare vigorem</span><span class="linebreak"></span>
<span class="line">occipiunt hostemque unum loca non sua nanctum,</span><span class="linebreak"></span>
<span class="line">cum pigros ageret densa sub nocte volatus,</span><span class="linebreak"></span>
<span class="line">facta nube premunt: trepidantem et cassa parantem</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>suffugia in coetum mediae traxere catervae.</span><span class="linebreak"></span>
<span class="line">eligitur maesto myrtus notissima luco,</span><span class="linebreak"></span>
<span class="line">invidiosa deum poenis. cruciaverat illic</span><span class="linebreak"></span>
<span class="line">spreta olim memorem Veneris Proserpina Adonin.</span><span class="linebreak"></span>
<span class="line">huius in excelso suspensum stipite Amorem</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>devinctum post terga manus substrictaque plantis</span><span class="linebreak"></span>
<span class="line">vincula maerentem nullo moderamine poenae</span><span class="linebreak"></span>
<span class="line">adficiunt. reus est sine crimine, iudice nullo</span><span class="linebreak"></span>
<span class="line">accusatur Amor. se quisque absolvere gestit,</span><span class="linebreak"></span>
<span class="line">transferat ut proprias aliena in crimina culpas.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>cunctae exprobrantes tolerati insignia leti</span><span class="linebreak"></span>
<span class="line">expediunt: haec arma putant, haec ultio dulcis,</span><span class="linebreak"></span>
<span class="line">ut, quo quaeque perit, studeat punire dolorem.</span><span class="linebreak"></span>
<span class="line">haec laqueum tenet, haec speciem mucronis inanem</span><span class="linebreak"></span>
<span class="line">ingerit, illa cavos amnes rupemque fragosam</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>insanique metum pelagi et sine fluctibus aequor.</span><span class="linebreak"></span>
<span class="line">nonnullae flammas quatiunt trepidaeque minantur</span><span class="linebreak"></span>
<span class="line">stridentes nullo igne faces. rescindit adultum</span><span class="linebreak"></span>
<span class="line">Myrrha uterum lacrimis lucentibus inque paventem</span><span class="linebreak"></span>
<span class="line">gemmea fletiferi iaculatur sucina trunci.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>quaedam ignoscentum specie ludibria tantum</span><span class="linebreak"></span>
<span class="line">sola volunt, stilus ut tenuis sub acumine puncti</span><span class="linebreak"></span>
<span class="line">eliciat tenerum, de quo rosa nata, cruorem</span><span class="linebreak"></span>
<span class="line">aut pubi admoveant petulantia lumina lychni.</span><span class="linebreak"></span>
</p>
</section><notes></notes></section>