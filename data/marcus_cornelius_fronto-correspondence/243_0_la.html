<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2"><p class="noindent">
proveniat, favebunt et familiam nostram liberis ac nepotibus augebunt et eos, qui ex te geniti sunt eruntque, tui similes praestabunt. Cum isto quidem sive Victorino nostro sive Frontone cotidianae mihi lites et iurgia intercedunt. Quom tu nullam umquam mercedem ullius rei agendae dicendaeve a quoquam postularis, Fronto iste nullum verbum prius neque frequentius congarrit quam hoc <span class="italic">DA</span>: ego contra quod possum, aut chartulas ei aut tabellas porrigo, quarum rerum petitorem eum esse cupio. Nonnulla tamen et aviti ingenii signa ostendit. Uvarum avidissimus est; primum denique hunc cibum degluttivit, nec cessavit per totos paene dies aut lingua lambere uvam aut labris saviari ac gingivis lacessere ac ludificari. Avicularum etiam cupidissimus est; pullis gallinarum columbarum passerum oblectatur, quo studio me a prima infantia devinctum fuisse saepe audivi ex eis qui mihi educatores<a class="footnoteLink" href="#note_LCL113_172_1" id="target_note_LCL113_172_1"><sup>1</sup></a> aut magistri fuerunt. Senex autem quanto perdicum studio<a class="footnoteLink" href="#note_LCL113_172_2" id="target_note_LCL113_172_2"><sup>2</sup></a> tenear, nemo est qui me leviter noverit quin sciat. Nullum est enim factum meum dictumve quod clam ceteris esse velim; quin cuius rei mihimet ipse conscius sim, ceteros quoque omnes iuxta mecum scire velim ....<a class="footnoteLink" href="#note_LCL113_172_3" id="target_note_LCL113_172_3"><sup>3</sup></a></p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL113_172_1"><a class="footnoteCrossrefLink" href="#target_note_LCL113_172_1" title="Click to highlight in text"><sup class="lineRef">1</sup>For Cod. <span class="italic">eductores</span>.</a></li><script type="text/javascript">document.getElementById('note_LCL113_172_1').style.display = "none";</script><li class="note inline" id="note_LCL113_172_2"><a class="footnoteCrossrefLink" href="#target_note_LCL113_172_2" title="Click to highlight in text"><sup class="lineRef">2</sup><span class="italic">cp</span>. i. p. 239.</a></li><script type="text/javascript">document.getElementById('note_LCL113_172_2').style.display = "none";</script><li class="note" id="note_LCL113_172_3"><a class="footnoteCrossrefLink" href="#target_note_LCL113_172_3" title="Click to highlight in text"><sup class="lineRef">3</sup>Apparently very little is lost.</a></li><script type="text/javascript">document.getElementById('note_LCL113_172_3').style.display = "none";</script></ul></section></notes></section>