<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2"><p class="noindent">
amatum te a me satis compertum tibi esse tute ostendis. Vide, quaeso, ne temet ipse defraudes et detrimentum amoris ultro poscas: amplius enim tanto amari te a me velim credas mihi, quanto omnibus in rebus potior est certus praesens fructus quam futuri spes incerta. Egone qui indolem ingenii tui in germine etiam tum et in herba et in flore dilexerim, nunc frugem ipsam maturae virtutis nonne multo multoque amplius diligam? Tum ego stolidissimus habear agrestium omnium omniumque aratorum, si mihi cariora sint sata messibus. Ego vero &lt;eorum&gt; quae optavi quaeque vovi compos, optatorum votorumque meorum damnatus atque multatus sum: in eam multam duplicatum amorem tuum defero,<a class="footnoteLink" href="#note_LCL113_124_1" id="target_note_LCL113_124_1"><sup>1</sup></a> non, ut antiquitus multas inrogari mos fuit, mille minus dimidio. Assae nutricis est infantem magis diligere
<span class="marginNote left">Vat 95</span>quam adultum; succensere etiam | pubertati stulta nutrix solet, puerum de gremio sibi abductum et campo aut foro traditum. Litteratores etiam isti discipulos suos, quoad puerilia discunt et mercedem pendunt, magis diligunt. Ego quom ad curam cultumque ingenii tui accessi, hunc te speravi fore qui nunc es; in haec tua tempora amorem meum intendi. Lucebat in pueritia tua virtus insita, lucebat <span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL113_124_1"><a class="footnoteCrossrefLink" href="#target_note_LCL113_124_1" title="Click to highlight in text"><sup class="lineRef">1</sup>Boissonade for Cod. <span class="italic">desero</span>.</a></li><script type="text/javascript">document.getElementById('note_LCL113_124_1').style.display = "none";</script></ul></section></notes></section>