<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2">
<p>6. Versus, quos mihi miseras, remisi tibi per Vict-orinum nostrum atque ita remisi: chartam diligenter lino transui, et ita linum obsignavi ne musculus iste aliquid aliqua rimari possit. Nam mihi ipse de tuis hexametris numquam quicquam impertivit, ita est malus ac malitiosus. Sed ait te de industria cito et cursim hexametros tuos recitare: eo se memoriae mandare non posse. Remuneratus est igitur a me mutuo. Paria habet, ne ullum hinc versum audiret. Memini etiam te frequenter, ne cuiquam versus tuos ostenderem, admonuisse.</p>
<p>7. Quid est, Domine? Certe hilaris es, certe bene vales, omnium rerum certe sanus es. Male dum similiter ne umquam nos perturbes ut natali tuo perturbasti,
<span class="marginNote left">Ambr. 56</span>cetera | minus laboro. Εἴ τί σοι κακόν, είς Πνρραίων κεφαλήν. Vale meum gaudium, mea securitas hilaritas gloria. Vale et me, obsecro, omni modo ames qua ioco qua serio.</p>
<p>Epistulam matri tuae scripsi, quae mea impudentia est, Graece, eamque epistulae ad te scriptae implicui. Tu prior lege et, si quis inerit barbarismus, tu qui a Graccis litteris recentior es corrige, atque ita matri redde. Nolo enim me mater tua ut opicum contemnat. Vale, Domine, et matri savium da, quom epistulam dabis, quo libentius legat.</p>
</section><notes></notes></section>