<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2"><p class="noindent">


amicis sine ullo cuiusquam incommodo propria impertire fides ac religio proconsulis permittit, peto Themistocli libens impertias. Vale mi iucundissime magister. Rescripto nihil opus est.</p>
<p><span class="italic">Ad Antoninum Pium,</span> 8 (Naber, p. 169).</p>
<p><span class="sc">Antonino Pio Augusto</span> Fronto.</p>
<p>1. Omnem operam me dedisse, sanctissime Imperator, et impenso studio cupisse fungi proconsulari munere res ipsa testis est. Nam et de iure sortiendi, quoad incertum fuit, disceptavi et, postquam iure liberorum prior alius apparuit, eam quae mihi remansit splendidissimam provinciam pro electa
<span class="marginNote left">Ambr. 332: Quat xxxi. ends</span>habui. Post illa quaecumque ad instruendam | provinciam adtinerent, quo facilius a me tanta negotia per amicorum copias obirentur, sedulo praeparavi. Propinquos et amicos meos, quorum fidem et integritatem cognoveram, domo accivi. Alexandriam ad familiares meos scripsi ut Athenas festinarent, ibique me opperirentur, iisque Graecarum epistularum curam doctissimis viris detuli. Ex Cilicia etiam splendidos viros, quod magna mihi in ea provincia amicorum copia est, quom publice privatimque semper negotia Cilicum apud te defenderim, ut venirent hortatus sum. Ex Mauretania quoque virum amantissimum mihique mutuo carum, Iulium Senem, ad me vocavi, cuius non modo fide et diligentia, sed etiam militari industria circa quaerendos et continendos latrones adiuvarer.</p>
<span class="br"></span><span class="lineNumber"></span><span class="br"></span>
</section><notes></notes></section>