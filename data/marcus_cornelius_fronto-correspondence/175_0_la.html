<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2"><p class="noindent">
et exulto quasi adhuc magister. Nam quom omnes virtutes vestras diligam et amplectar, fateor tamen praecipuum me et proprium gaudium ex eloquentia vestra capere. Itidem ut parentes, quom in voltu liberum oris sui lineamenta dinoscunt, ita ego quom in orationibus vestris vestigia nostrae sectae animadverto—γέγηθε δὲ ϕρένα Λήτω meis enim verbis exprimere vim gaudii mei nequeo. Nec te recordatio ista urgeat nec omnino angat, quod tibi conscius es non perpetuam operam eloquentiae dedisse.
<span class="marginNote left">Vat. 92</span>Nam ita | res habet: qui magno ingenio praeditus recta via ad eloquentiam ab principio inductus atque institutus fuerit, tametsi interdum concessarit aut restiterit, ubi primum progredi denuo et pergere visum erit, coeptum illud iter confecerit setius fortasse aliquo, minus tamen nihilo. Crede autem hoc mihi, omnium, quos ego cognoverim, uberiore quam tu sis ingenio adfectum comperisse me neminem: quod quidem ego magna cum lite Victorini nostri et magna eius cum bile adiurare solebam, quom eum adspirare ad pulchritudinem ingenii tui posse negarem. Turn ille meus Rusticus Romanus, qui vitam suam pro unguiculo tuo libenter dediderit atque devoverit, de ingenio tamen invitus et tristis aegre concedebat.</p>
<span class="br"></span><span class="lineNumber"></span><span class="br"></span>
</section><notes></notes></section>