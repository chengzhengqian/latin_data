<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2">
<p><span class="italic">Ad M. Caes.</span> iv. 11 (Naber, p. 72).</p>
<p><span class="marginNote left">vat. 142, <span class="italic">ad init.</span></span>| <span class="sc">Caesar</span> Frontoni.</p>
<p>Volentibus dis spem salutis nancisci videmur: alvi fluxus constitit, febriculae depulsae: macies tamen pertenuis, et tussiculae nonnihil restat. Profecto intelligis de parvola nostra Faustina haec me tibi scribere, pro qua satis egimus. Tibi valetudo an pro meo voto se accommodet, fac sciam, mi magister.</p>
<p><span class="italic">Ad M. Caes.</span> iv. 12 (Naber, p. 72).</p>
<p><span class="sc">Fronto</span> Caesari.</p>
<p>1. Ut ego, di boni, consternatus sum lecto initio epistulae tuae! quod ita scriptum fuit ut tuum aliquod valetudinis periculum significari suspicarer. Postquam deinde illud periculum, quod quasi tuum principio litterarum tuarum acceperam, filiae tuae Faustinae fuisse aperuisti, quantum mihi permutatus pavor! Nec permutatus modo, verum etiam nescio quo pacto nonnihil sublevatus. Dicas licet: <span class="italic">leviusne tibi visum est filiae meae periculum quam meum? Tibine ita visum, qui praefers Faustinam id tibi esse quod lucem serenam, quod diem festum, quod spem propinquam,
<span class="marginNote left">Vat. 141</span>quod votum | impetratum, quod gaudium integrum, quod laudem nobilem atque incolumem?</span> Equidem ego quid mihi legenti litteras tuas subvenerit scio; qua vero id ratione evenerit nescio: nescio, inquam, cur magis ad tuum quam ad tuae filiae periculum consternatus sim; nisi forte, tametsi paria sint, graviora </p></section><notes></notes></section>