<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2">
<p>8. Post Cannensem cladem Poenus imperator anulorum aureorum, quos caesis equitibus Romanis Poeni detraxerant, tres modios cumulatos misit Carthaginem. Sed non multo post Carthago capta est: illis qui anulos detraxerant, catenae inditae sunt. In ea pugna Scipio quantum hominum Poenorum Afrorumque cepit aut occidit aut in deditionem accepit! Si eorum linguas resecari imperasset, navem onustam linguis Romam inegisset.</p>
<p><span class="marginNote left">Ambr. 216</span></p>
<p>9. Quod te vix quic|quam nisi <span class="italic">raptim</span> et <span class="italic">furtim</span> legere posse prae curis praesentibus scripsisti, fac memineris et cum animo tuo cogites C. Caesarem atrocissimo bello Gallico cum alia multa militaria turn etiam duos <span class="italic">De Analogia</span> libros scrupulosissimos scripsisse, inter tela volantia de nominibus declinandis, de verborum aspirationibus et rationibus inter classica et tubas. Cur igitur tu, Marce, non minore ingenio praeditus quam C. Caesar, nec minus ordine insignis nec paucioribus exemplis aut documentis familiaribus instructus, non vincas negotia et invenias tibimet tempora, non modo ad orationes et poemata et historias et praecepta sapientium legenda sed etiam syllogismos, si perpeti potes, resolvendos?</p>
<span class="br"></span><span class="lineNumber"></span><span class="br"></span>
</section><notes></notes></section>