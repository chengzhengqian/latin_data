<section class="div1 language" lang="la"><header><hgroup><h1>Caesar</h1></hgroup></header><section class="div2">
</section>
<section class="div2">
<p><span class="br"></span><span class="lineNumber">13</span><span class="br"></span>Erant omnibus ostiis Nili custodiae exigendi portorii
causa dispositae; naves veteres erant in occultis regiae navalibus, quibus multis annis ad navigandum non erant usi: has reficiebant, illas Alexandream revocabant. Deerant remi: porticus, gymnasia, publica aedificia detegebant, asseres remorum usum obtinebant; aliud naturalis sollertia, aliud urbis copia sumministrabat. Postremo non longam navigationem parabant, sed praesentis temporis necessitati serviebant et in ipso portu confligendum videbant. Itaque paucis diebus contra omnium opinionem quadriremis XXII, quinqueremis V confecerunt;
ad has minores apertasque compluris adiecerunt et in portu periclitati remigio quid quaeque
earum efficere posset idoneos milites imposuerunt seque ad confligendum omnibus rebus paraverunt. Caesar Rhodias navis VIIII habebat—nam decem missis una in cursu litore Aegyptio defecerat—, Ponticas VIII, Lycias<a class="footnoteLink" href="#note_LCL402_28_1" id="target_note_LCL402_28_1"><sup>1</sup></a> V, ex Asia XII. Ex his erant quinqueremes et quadriremes decem, reliquae infra hanc magnitudinem et pleraeque apertae. Tamen virtute militum confisus cognitis hostium copiis se ad dimicandum parabat.</p>
</section>
<section class="div2">
<p><span class="br"></span><span class="lineNumber">14</span><span class="br"></span>Postquam eo ventum est ut sibi uterque eorum confideret, Caesar Pharon classe circumvehitur




</p></section><notes><section class="footnotes"><ul><li class="note" id="note_LCL402_28_1"><a class="footnoteCrossrefLink" href="#target_note_LCL402_28_1" title="Click to highlight in text"><sup class="lineRef">1</sup>Lycias or licias <span class="italic">MSS.</span>: &lt;Syrias . . . Ci&gt; licias <span class="italic">Schneider.</span></a></li><script type="text/javascript">document.getElementById('note_LCL402_28_1').style.display = "none";</script></ul></section></notes></section>