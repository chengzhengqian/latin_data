<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

atque egestis ex mari lapidibus libere sunt usi postea ad mittenda navigia.</p>
</section>
<section class="div2">
<p><span class="br"></span><span class="lineNumber">22</span><span class="br"></span>Hoc detrimento milites nostri tantum afuerunt ut perturbarentur, ut incensi atque incitati magnas accessiones fecerint in operibus hostium expugnandis.
In proeliis cotidianis, quandocumque fors obtulerat, procurrentibus et erumpentibus Alexandrinis,
manum conserendi potestate facta multum proficiebat Caesar voluntate optima<a class="footnoteLink" href="#note_LCL402_44_1" id="target_note_LCL402_44_1"><sup>1</sup></a> et ardentibus studiis militum; nec divulgata Caesaris hortatio subsequi legionum aut laborem aut pugnandi poterat cupiditatem, ut magis deterrendi et continendi a periculosissimis essent dimicationibus quam incitandi ad pugnandum.</p>
</section>
<section class="div2">
<p><span class="br"></span><span class="lineNumber">23</span><span class="br"></span>Alexandrini cum Romanos et secundis rebus confirmari et adversis incitari viderent neque ullum belli tertium casum nossent quo possent esse firmiores, ut coniectura consequi possumus, aut admoniti a regis amicis qui in Caesaris erant praesidiis,
aut suo priore consilio per occultos nuntios regi probato legatos ad Caesarem miserunt, ut dimitteret regem transireque ad suos pateretur: paratam enim omnem multitudinem esse, confectam taedio puellae, fiduciario regno, dominatione crudelissima
Ganymedis, facere id quod rex imperasset; quo si auctore in Caesaris fidem amicitiamque venturi essent, nullius periculi timorem multitudini fore impedimento quo minus se dederent.</p>
</section><notes><section class="footnotes"><ul><li class="note" id="note_LCL402_44_1"><a class="footnoteCrossrefLink" href="#target_note_LCL402_44_1" title="Click to highlight in text"><sup class="lineRef">1</sup>Alexandrinis manum comprehendi multum operibus et <span class="italic">MSS. I have adopted Dinterâ€™s conjecture.</span></a></li><script type="text/javascript">document.getElementById('note_LCL402_44_1').style.display = "none";</script></ul></section></notes></section>