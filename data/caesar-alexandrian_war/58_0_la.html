<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

magnas et gravis iniurias civium Romanorum qui in Ponto negotiati essent, quoniam in integrum restituere
non posset, concedere Pharnaci. Nam neque interfectis amissam vitam neque exsectis virilitatem restituere posse; quod quidem supplicium gravius morte cives Romani subissent. Ponto vero decederet confestim familiasque publicanorum remitteret ceteraque restitueret sociis civibusque Romanis quae penes eum essent. Si fecisset, iam tunc sibi mitteret munera ac dona quae bene rebus gestis jmperatores ab amicis accipere consuessent. Miserat enim Pharnaces coronam auream. His responsis datis legatos remisit.</p>
</section>
<section class="div2">
<p><span class="br"></span><span class="lineNumber">71</span><span class="br"></span>At Pharnaces liberaliter omnia pollicitus, cum festinantem ac praecurrentem Caesarem speraret libentius etiam crediturum suis promissis quam res pateretur, quo celerius honestiusque ad res magis necessarias proficisceretur—nemini enim erat ignotum
plurimis de causis ad urbem Caesarem revocari—, lentius agere, decedendi diem postulare longiorem, pactiones interponere, in summa frustrari coepit. Caesar cognita calliditate hominis, quod aliis temporibus
natura facere consueverat tunc necessitate fecit adductus, ut celerius omnium opinione manum consereret.</p>
</section>
<section class="div2">
<p><span class="br"></span><span class="lineNumber">72</span><span class="br"></span>Zela est oppidum in Ponto positum, ipsum ut in plano loco satis munitum: tumulus enim naturalis,
</p></section><notes></notes></section>