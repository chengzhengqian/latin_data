<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 220–244</span><span class="innerMarginNote right">3</span>neque enim ad ius regni quicquam praeter vim
habebat, ut qui neque populi iussu neque auctoribus
<span class="innerMarginNote right">4</span>patribus regnaret. Eo accedebat ut in caritate civium nihil spei reponenti metu regnum tutandum esset. Quem ut pluribus incuteret, cognitiones capitalium
rerum sine consiliis per se solus exercebat,
<span class="innerMarginNote right">5</span>perque eam causam occidere, in exsilium agere, bonis multare poterat non suspectos modo aut invisos sed
<span class="innerMarginNote right">6</span>unde nihil aliud quam praedam sperare posset. Praecipue
ita patrum numero imminuto statuit nullos in patres legere, quo contemptior paucitate ipsa ordo
<span class="innerMarginNote right">7</span>esset, minusque per se nihil agi indignarentur. Hic enim regum primus traditum<a class="footnoteLink" href="#note_LCL114_172_1" id="target_note_LCL114_172_1"><sup>1</sup></a> a prioribus morem de omnibus senatum consulendi solvit, domesticis consiliis
rem publicam administravit; bellum, pacem, foedera, societates per se ipse, cum quibus voluit,
<span class="innerMarginNote right">8</span>iniussu populi ac senatus, fecit diremitque. Latinorum
sibi maxime gentem conciliabat, ut peregrinis quoque opibus tutior inter cives esset, neque hospitia modo cum primoribus eorum, sed adfinitates quoque
<span class="innerMarginNote right">9</span>iungebat. Octavio Mamilio Tusculano—is longe princeps Latini nominis erat, si famae credimus, ab Ulixe deaque Circa oriundus—ei Mamilio filiam nuptum
dat perque eas nuptias multos sibi cognatos amicosque eius conciliat.</p>
</section><notes><section class="footnotes"><ul><li class="note" id="note_LCL114_172_1"><a class="footnoteCrossrefLink" href="#target_note_LCL114_172_1" title="Click to highlight in text"><sup class="lineRef">1</sup>traditum <span class="italic">Grynaeus</span>ϛ: ut traditur Ω.</a></li><script type="text/javascript">document.getElementById('note_LCL114_172_1').style.display = "none";</script></ul></section></notes></section>