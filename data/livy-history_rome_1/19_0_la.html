<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 1–37</span>modo iras et, quibus fors corpora dedisset,<a class="footnoteLink" href="#note_LCL114_38_1" id="target_note_LCL114_38_1"><sup>1</sup></a> darent animos. Saepe ex iniuria postmodum gratiam ortam, eoque melioribus usuras viris, quod adnisurus pro se quisque sit ut, cum suam vicem functus officio sit, parentium etiam patriaeque expleat desiderium.
<span class="innerMarginNote right">16</span>Accedebant blanditiae virorum factum purgantium cupiditate atque amore, quae maxime ad muliebre ingenium efficaces preces sunt.</p>
<p>X. Iam admodum mitigati animi raptis erant; at raptarum parentes tum maxime sordida veste lacrimisque
et querellis civitates concitabant. Nec domi tantum indignationes continebant, sed congregabantur
undique ad T. Tatium regem Sabinorum, et legationes
eo, quod maximum Tatii nomen in iis regionibus
<span class="innerMarginNote right">2</span>erat, conveniebant. Caeninenses Crustuminique et Antemnates erant ad quos eius iniuriae pars pertinebat.
Lente agere his Tatius Sabinique visi sunt: ipsi inter se tres populi communiter bellum parant.
<span class="innerMarginNote right">3</span>Ne Crustumini quidem atque Antemnates pro ardore iraque Caeninensium satis se impigre movent; ita per se ipsum nomen Caeninum in agrum Romanum
<span class="innerMarginNote right">4</span>impetum facit. Sed effuse vastantibus fit obvius cum exercitu Romulus levique certamine docet vanam sine viribus iram esse. Exercitum fundit fugatque, fusum persequitur: regem in proelio obtruncat et

</p></section><notes><section class="footnotes"><ul><li class="note" id="note_LCL114_38_1"><a class="footnoteCrossrefLink" href="#target_note_LCL114_38_1" title="Click to highlight in text"><sup class="lineRef">1</sup>dedisset <span class="italic">UOD<sup>3</sup></span>: dedissent Ω.</a></li><script type="text/javascript">document.getElementById('note_LCL114_38_1').style.display = "none";</script></ul></section></notes></section>