<section class="div1 language" lang="la"><header><hgroup><h1>Livy</h1></hgroup></header><section class="div2">
<p><span class="italic">B.</span> Latinis victis montem Aventinum adsignavit, fines protulit, Hostiam coloniam deduxit, caerimonias a Numa institutas renovavit.</p>
<p>Hic temptandae scientiae Atti Navi auguris causa fertur consuluisse eum, an id de quo cogitaret effici posset; quod cum ille fieri posse dixisset, iussisse eum novacula cotem praecidere, idque ab Atto protinus factum.</p>
<p>Regnavit annis <span class="sc">xxiiii.</span> Eo regnante Lucumo, Demarati
Corinthi filius, a Tarquinis, Etrusca civitate, Romam venit et in amicitiam Anci receptus Tarquini Prisci nomen ferre coepit et post mortem Anci regnum excepit. Centum
in patres allegit, Latinos subegit, ludos in circo edidit, equitum centurias ampliavit, urbem muro circumdedit,
cloacas fecit.<a class="footnoteLink" href="#note_LCL114_212_1" id="target_note_LCL114_212_1"><sup>1</sup></a> Occisus est ab Anci filiis, cum regnasset
annis <span class="sc">xxxviii.</span></p>
<p>Successit ei Servius Tullius, natus ex captiva nobili Corniculana, cui puero athuc in cunis posito caput arsisse traditum erat. Is censum primum egit, lustrum condidit, quo censa <span class="sc">lxxx</span> milia esse dicuntur, pomerium protulit, colles urbi adiecit Quirinalem, Viminalem, Aesquilinum, templum Dianae cum Latinis in Aventino fecit. Interfectus
est a Lucio Tarquinio, Prisci filio, consilio filiae suae Tulliae, cum regnasset annis <span class="sc">xliiii.</span></p>
<p>Post hunc L. Tarquinius Superbus neque patrum neque populi iussu regnum invasit. Is armatos circa se in custodiam
sui habuit. Bellum cum Vulscis gessit et ex spoliis eorum templum in Capitolio Iovi fecit. Gabios dolo in potestatem suam<a class="footnoteLink" href="#note_LCL114_212_2" id="target_note_LCL114_212_2"><sup>2</sup></a> redegit. Huius filiis Delphos profectis et consulentibus quis eorum Romae regnaturus




</p></section><notes><section class="footnotes"><ul><li class="note" id="note_LCL114_212_1"><a class="footnoteCrossrefLink" href="#target_note_LCL114_212_1" title="Click to highlight in text"><sup class="lineRef">1</sup>Rossbach brackets this paragraph from <span class="italic">Regnavit</span> to <span class="italic">fecit.</span></a></li><script type="text/javascript">document.getElementById('note_LCL114_212_1').style.display = "none";</script><li class="note" id="note_LCL114_212_2"><a class="footnoteCrossrefLink" href="#target_note_LCL114_212_2" title="Click to highlight in text"><sup class="lineRef">2</sup>potestatem suam <span class="italic">edd.</span>: potestate sua <span class="italic">MSS.</span></a></li><script type="text/javascript">document.getElementById('note_LCL114_212_2').style.display = "none";</script></ul></section></notes></section>