<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 176–220</span>voces a iuvene Tarquinio audiebat se iniussu populi regnare, conciliata prius voluntate plebis agro capto ex hostibus viritim diviso ausus est ferre ad populum, vellent iuberentne se regnare; tantoque consensu quanto haud quisquam alius ante rex est declaratus.
<span class="innerMarginNote right">2</span>Neque ea res Tarquinio spem adfectandi regni minuit; immo eo impensius, quia de agro plebis adversa<a class="footnoteLink" href="#note_LCL114_160_1" id="target_note_LCL114_160_1"><sup>1</sup></a> patrum voluntate<a class="footnoteLink" href="#note_LCL114_160_2" id="target_note_LCL114_160_2"><sup>2</sup></a> senserat agi, criminandi Servi apud patres crescendique in curia sibi occasionem
datam ratus est, et ipse iuvenis ardentis animi et domi uxore Tullia inquietum animum stimulante.
<span class="innerMarginNote right">3</span>Tulit enim et Romana regia sceleris tragici exemplum,
ut taedio regum maturior veniret libertas ultimumque
regnum esset quod scelere partum foret.
<span class="innerMarginNote right">4</span>Hic L. Tarquinius—Prisci Tarquini regis filius neposne
fuerit parum liquet; pluribus tamen auctoribus
filium ediderim—fratrem habuerat Arruntem
<span class="innerMarginNote right">5</span>Tarquinium, mitis ingenii iuvenem. His duobus, ut ante dictum est, duae Tulliae regis filiae nupserant, et ipsae longe dispares moribus. Forte ita inciderat ne duo violenta ingenia matrimonio iungerentur fortuna,
credo, populi Romani, quo diuturnius Servi regnum esset constituique civitatis mores possent.




</p></section><notes><section class="footnotes"><ul><li class="note" id="note_LCL114_160_1"><a class="footnoteCrossrefLink" href="#target_note_LCL114_160_1" title="Click to highlight in text"><sup class="lineRef">1</sup>adversa <span class="italic">M<sup>2</sup>PO</span>?: adversam (<span class="italic">or</span> -um) Ω.</a></li><script type="text/javascript">document.getElementById('note_LCL114_160_1').style.display = "none";</script><li class="note" id="note_LCL114_160_2"><a class="footnoteCrossrefLink" href="#target_note_LCL114_160_2" title="Click to highlight in text"><sup class="lineRef">2</sup>voluntate ϛ: uoluntatem Ω.</a></li><script type="text/javascript">document.getElementById('note_LCL114_160_2').style.display = "none";</script></ul></section></notes></section>