<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c</span> 220–244</span>gulis fidelibus amicis veniant; ita facto maturatoque
<span class="innerMarginNote right">6</span>opus esse; rem atrocem incidisse. Sp. Lucretius cum P. Valerio Volesi filio, Collatinus cum L. Iunio Bruto venit, cum quo forte Romam rediens ab nuntio uxoris erat conventus. Lucretiam sedentem maestam
<span class="innerMarginNote right">7</span>in cubiculo inveniunt. Adventu suorum lacrimae
obortae, quaerentique viro “Satin salvae?”<a class="footnoteLink" href="#note_LCL114_202_1" id="target_note_LCL114_202_1"><sup>1</sup></a>
“Minime,” inquit; “quid enim salvi est mulieri amissa pudicitia? Vestigia viri alieni, Collatine, in lecto sunt tuo; ceterum corpus est tantum violatum, animus insons; mors testis erit. Sed date dexteras
<span class="innerMarginNote right">8</span>fidemque haud inpune adultero fore. Sex. est Tarquinius,
qui hostis pro hospite priore nocte vi armatus
mihi sibique, si vos viri estis, pestiferum hinc
<span class="innerMarginNote right">9</span>abstulit gaudium.” Dant ordine omnes fidem; consolantur
aegram animi avertendo noxam ab coacta in auctorem delicti: mentem peccare, non corpus, et
<span class="innerMarginNote right">10</span>unde consilium afuerit, culpam abesse. “Vos,” inquit,”
videritis, quid illi debeatur: ego me etsi peccato
absolvo, supplicio non libero; nec ulla deinde
<span class="innerMarginNote right">11</span>inpudica Lucretiae exemplo vivet.” Cultrum, quem sub veste abditum habebat, eum in corde defigit prolapsaque
<span class="innerMarginNote right">12</span>in vulnus moribunda cecidit. Conclamat vir paterque.</p>
</section><notes><section class="footnotes"><ul><li class="note" id="note_LCL114_202_1"><a class="footnoteCrossrefLink" href="#target_note_LCL114_202_1" title="Click to highlight in text"><sup class="lineRef">1</sup>salvae <span class="italic">R</span>: salue Ω.</a></li><script type="text/javascript">document.getElementById('note_LCL114_202_1').style.display = "none";</script></ul></section></notes></section>