<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">

quae ab exiguis profecta initiis eo creverit ut iam magnitudine laboret sua; et legentium plerisque haud dubito quin primae origines proximaque originibus
minus praebitura voluptatis sint, festinantibus ad haec nova, quibus iam pridem praevalentis populi
<span class="innerMarginNote right">5</span>vires se ipsae conficiunt: ego contra hoc quoque laboris praemium petam, ut me a conspectu malorum
quae nostra tot per annos vidit aetas, tantisper certe dum prisca illa tota mente repeto, avertam, omnis expers curae quae scribentis animum, etsi non flectere a vero, sollicitum tamen efficere posset.</p>
<p><span class="innerMarginNote right">6</span>Quae ante conditam condendamve urbem poeticis magis decora fabulis quam incorruptis rerum gestarum
monumentis traduntur, ea nec adfirmare nec
<span class="innerMarginNote right">7</span>refellere in animo est. Datur haec venia antiquitati, ut miscendo humana divinis primordia urbium augustiora
faciat; et si cui populo licere oportet consecrare
origines suas et ad deos referre auctores, ea belli gloria est populo Romano ut cum suum conditorisque
sui parentem Martem potissimum ferat tam et hoc gentes humanae patiantur aequo animo
<span class="innerMarginNote right">8</span>quam imperium patiuntur. Sed haec et his similia, utcumque animadversa aut existimata erunt, haud
<span class="innerMarginNote right">9</span>in magno equidem ponam discrimine: ad illa mihi pro se quisque acriter intendat animum, quae vita,


</p></section><notes></notes></section>