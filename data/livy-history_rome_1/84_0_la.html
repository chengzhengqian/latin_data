<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 176–220</span>XLVIII. Huic orationi Servius cum intervenisset trepido nuntio excitatus, extemplo a vestibulo curiae magna voce “Quid hoc,” inquit, “Tarquini, rei est? Qua tu audacia me vivo vocare ausus es patres aut in
<span class="innerMarginNote right">2</span>sede considere mea?” Cum ille ferociter ad haec, se patris sui tenere sedem, multo quam servum potiorem filium regis regni heredem, satis illum diu per licentiam eludentem insultasse dominis, clamor ab utriusque fautoribus oritur, et concursus populi fiebat in curiam, apparebatque regnaturum qui vicisset.
<span class="innerMarginNote right">3</span>Tum Tarquinius necessitate iam etiam ipsa cogente ultima audere, multo et aetate et viribus validior, medium arripit Servium elatumque e curia in inferiorem partem per gradus deiecit; inde ad
<span class="innerMarginNote right">4</span>cogendum senatum in curiam rediit. Fit fuga regis apparitorum atque comitum: ipse prope exsanguis cum sine regio comitatu domum se reciperet ab iis,<a class="footnoteLink" href="#note_LCL114_168_1" id="target_note_LCL114_168_1"><sup>1</sup></a> qui missi ab Tarquinio fugientem consecuti erant
<span class="innerMarginNote right">5</span>interficitur. Creditur, quia non abhorret a cetero scelere, admonitu Tulliae id factum. Carpento certe, id quod satis constat, in forum invecta, nec reverita coetum virorum, evocavit virum e curia regemque
<span class="innerMarginNote right">6</span>prima appellavit. A quo facessere iussa ex tanto tumultu, cum se domum reciperet pervenissetque ad summum Cyprium vicum, ubi Dianium nuper fuit,

</p></section><notes><section class="footnotes"><ul><li class="note" id="note_LCL114_168_1"><a class="footnoteCrossrefLink" href="#target_note_LCL114_168_1" title="Click to highlight in text"><sup class="lineRef">1</sup>cum sine regio comitatu domum se reciperet ab iis <span class="italic">Alschefski</span>: cum semianimis (<span class="italic">or</span> -mes) regio comitatu domum se reciperet pervenissetque ad summum cōs primum vicum Ω.</a></li><script type="text/javascript">document.getElementById('note_LCL114_168_1').style.display = "none";</script></ul></section></notes></section>