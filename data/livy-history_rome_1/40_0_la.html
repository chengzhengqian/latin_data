<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 82–114</span>bant, cum paucis procerum in medium duces prodeunt.
Ibi infit Albanus:</p>
<p><span class="innerMarginNote right">7</span>“Iniurias et non redditas res ex foedere quae repetitae sint et ego regem nostrum Cluilium causam huiusce esse belli audisse videor nec te dubito, Tulle, eadem prae te ferre; sed si vera potius quam dictu speciosa dicenda sunt, cupido imperii duos cognatos vicinosque populos ad arma
<span class="innerMarginNote right">8</span>stimulat. Neque recte an perperam interpretor; fuerit ista eius deliberatio qui bellum suscepit; me Albani gerendo bello ducem creavere. Illud te, Tulle, monitum velim. Etrusca res quanta circa nos teque maxime sit, quo propior es,<a class="footnoteLink" href="#note_LCL114_80_1" id="target_note_LCL114_80_1"><sup>1</sup></a> hoc magis scis. Multum illi terra, plurimum mari pollent.
<span class="innerMarginNote right">9</span>Memor esto, iam cum signum pugnae dabis, has duas acies spectaculo fore, ut fessos confectosque, simul victorem ac victum, adgrediantur. Itaque, si nos di amant, quoniam non contenti libertate certa in dubiam
imperii servitiique aleam imus, ineamus aliquam viam qua utri utris imperent, sine magna clade, sine multo sanguine utriusque populi decerni possit.”</p>
<p><span class="innerMarginNote right">10</span>Haud displicet res Tullo, quamquam cum indole animi tum spe victoriae ferocior erat. Quaerentibus utrimque ratio initur cui et Fortuna ipsa praebuit materiam.</p>
</section><notes><section class="footnotes"><ul><li class="note" id="note_LCL114_80_1"><a class="footnoteCrossrefLink" href="#target_note_LCL114_80_1" title="Click to highlight in text"><sup class="lineRef">1</sup>es <span class="italic">Voss:</span> es Volscis Ω: es Tuscis <span class="italic">Strothius.</span></a></li><script type="text/javascript">document.getElementById('note_LCL114_80_1').style.display = "none";</script></ul></section></notes></section>