<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 82–114</span>XXIV. Forte in duobus tum exercitibus erant
trigemini fratres nec aetate nec viribus dispares. Horatios Curiatiosque fuisse satis constat, nec ferme res antiqua alia est nobilior; tamen in re tam clara nominum error manet, utrius populi Horatii, utrius Curiatii fuerint. Auctores utroque trahunt; plures tamen invenio qui Romanos Horatios vocent; hos ut
<span class="innerMarginNote right">2</span>sequar inclinat animus. Cum trigeminis agunt reges, ut pro sua quisque patria dimicent ferro: ibi imperium
fore unde victoria fuerit. Nihil recusatur;
<span class="innerMarginNote right">3</span>tempus et locus convenit. Priusquam dimicarent, foedus ictum inter Romanos et Albanos est his legibus,
ut cuiusque populi cives eo certamine vicissent, is alteri populo cum bona pace imperitaret. Foedera alia aliis legibus, ceterum eodem modo omnia fiunt.
<span class="innerMarginNote right">4</span>Tum ita factum accepimus, nec ullius vetustior foederis
memoria est. Fetialis regem Tullum ita rogavit:
“Iubesne me, rex, cum patre patrato populi Albani foedus ferire?” Iubente rege “Sagmina,”
<span class="innerMarginNote right">5</span>inquit, “te, rex, posco.” Rex ait: “Puram tollito.”
Fetialis ex arce graminis herbam puram attulit Postea regem ita rogavit: “Rex, facisne me tu regium
nuntium populi Romani Quiritium, vasa comitesque


</p></section><notes></notes></section>