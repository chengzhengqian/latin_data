<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 38</span>apud plebem exercitumque facta fide inmortalitatis lenitum sit.</p>
<p>XVII. Patrum interim animos certamen regni ac cupido versabat. Necdum ad singulos,<a class="footnoteLink" href="#note_LCL114_60_1" id="target_note_LCL114_60_1"><sup>1</sup></a> quia nemo magnopere eminebat in novo populo, pervenerat:
<span class="innerMarginNote right">2</span>factionibus inter ordines certabatur. Oriundi ab Sabinis, ne, quia post Tati mortem ab sua parte non erat regnatum, in societate aequa possessionem imperii
amitterent, sui corporis creari regem volebant; Romani veteres peregrinum regem aspernabantur.
<span class="innerMarginNote right">3</span>In variis voluntatibus regnari<a class="footnoteLink" href="#note_LCL114_60_2" id="target_note_LCL114_60_2"><sup>2</sup></a> tamen omnes volebant
<span class="innerMarginNote right">4</span>libertatis dulcedine nondum experta. Timor deinde patres incessit, ne civitatem sine imperio, exercitum sine duce multarum circa civitatium inritatis animis vis aliqua externa adoriretur. Et esse igitur aliquod caput placebat, et nemo alteri concedere in animum
<span class="innerMarginNote right">5</span>inducebat. Ita rem inter se centum patres, decem decuriis factis singulisque in singulas decurias creatis qui summae rerum praeessent, consociant. Decem imperitabant: unus cum insignibus imperii et lictoribus
<span class="innerMarginNote right">6</span>erat; quinque dierum spatio finiebatur imperium ac per omnes in orbem ibat; annuumque intervallum regni fuit. Id ab re, quod nunc quoque tenet nomen,
<span class="innerMarginNote right">7</span>interregnum appellatum. Fremere deinde plebs
multiplicatam servitutem, centum pro uno dominos


</p></section><notes><section class="footnotes"><ul><li class="note" id="note_LCL114_60_1"><a class="footnoteCrossrefLink" href="#target_note_LCL114_60_1" title="Click to highlight in text"><sup class="lineRef">1</sup>ad singulos <span class="italic">Graevius:</span> a singulis Ω.</a></li><script type="text/javascript">document.getElementById('note_LCL114_60_1').style.display = "none";</script><li class="note" id="note_LCL114_60_2"><a class="footnoteCrossrefLink" href="#target_note_LCL114_60_2" title="Click to highlight in text"><sup class="lineRef">2</sup>regnari ϛ: regnare Ω.</a></li><script type="text/javascript">document.getElementById('note_LCL114_60_2').style.display = "none";</script></ul></section></notes></section>