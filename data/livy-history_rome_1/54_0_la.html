<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 82–114</span>genti ea tempestate secundum Etruscos opulentissimae
<span class="innerMarginNote right">5</span>viris armisque. Utrimque iniuriae factae ac res nequiquam erant repetitae. Tullus ad Feroniae fanum mercatu frequenti negotiatores Romanos comprehensos querebatur, Sabini suos prius in lucum confugisse ac Romae retentos. Hae causae belli
<span class="innerMarginNote right">6</span>ferebantur. Sabini, haud parum memores et suarum virium partem Romae ab Tatio locatam et Romanam rem nuper etiam adiectione populi Albani auctam,
<span class="innerMarginNote right">7</span>circumspicere et ipsi externa auxilia. Etruria erat vicina, proximi Etruscorum Veientes. Inde ob residuas
bellorum iras maxime sollicitatis ad defectionem animis voluntarios traxere, et apud vagos quosdam ex inopi plebe etiam merces valuit. Publico auxilio nullo adiuti sunt, valuitque apud Veientes—nam de ceteris minus mirum est—pacta cum Romulo indutiarum
<span class="innerMarginNote right">8</span>fides. Cum bellum utrimque summa ope pararent,
vertique in eo res videretur, utri prius arma inferrent, occupat Tullus in agrum Sabinum transire.
<span class="innerMarginNote right">9</span>Pugna atrox ad silvam Malitiosam fuit, ubi et peditum
quidem robore, ceterum equitatu aucto nuper
<span class="innerMarginNote right">10</span>plurimum Romana acies valuit. Ab equitibus repente
invectis turbati ordines sunt Sabinorum; nec pugna deinde illis constare nec fuga explicari sine magna caede potuit.</p>
</section><notes></notes></section>