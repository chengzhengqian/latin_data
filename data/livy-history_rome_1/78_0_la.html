<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 176â€“220</span>ducturi erant, certis circa terminis inaugurato consecrabant,
ut neque interiore parte aedificia moenibus continuarentur, quae nunc volgo etiam coniungunt, et extrinsecus puri aliquid ab humano cultu pateret <span class="innerMarginNote right">5</span>soli. Hoc spatium, quod neque habitari neque arari fas erat, non magis quod post murum esset quam quod murus post id, pomerium Romani appellarunt; et in urbis incremento semper, quantum moenia processura
erant tantum termini hi consecrati proferebantur.</p>
<p>XLV. Aucta civitate magnitudine urbis, formatis omnibus domi et ad belli et ad pacis usus, ne semper armis opes adquirerentur, consilio augere imperium
<span class="innerMarginNote right">2</span>conatus est, simul et aliquod addere urbi decus. Iam tum erat inclitum Dianae Ephesiae fanum; id communiter
a civitatibus Asiae factum fama ferebat. Eum consensum deosque consociatos laudare mire Servius inter proceres Latinorum, cum quibus publice privatimque hospitia amicitiasque de industria iunxerat.
Saepe iterando eadem perpulit tandem, ut Romae fanum Dianae populi Latini cum populo
<span class="innerMarginNote right">3</span>Romano facerent. Ea erat confessio caput rerum Romam esse, de quo totiens armis certatum fuerat.


</p></section><notes></notes></section>