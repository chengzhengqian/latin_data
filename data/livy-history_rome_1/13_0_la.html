<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 1</span>Palatium primum, in quo ipse erat educatus, muniit.
Sacra diis aliis Albano ritu, Graeco Herculi, ut
<span class="innerMarginNote right">4</span>ab Euandro instituta erant, facit. Herculem in ea loca Geryone interempto boves mira specie abegisse memorant ac prope Tiberim fluvium, qua prae se armentum agens nando traiecerat, loco herbido, ut quiete et pabulo laeto reficeret boves, et ipsum
<span class="innerMarginNote right">5</span>fessum via procubuisse. Ibi cum eum cibo vinoque gravatum sopor oppressisset, pastor accola eius loci, nomine Cacus, ferox viribus, captus pulchritudine boum cum avertere eam praedam vellet, quia si agendo armentum in speluncam compulisset ipsa vestigia quaerentem dominum eo deductura erant, aversos boves, eximium quemque pulchritudine,
<span class="innerMarginNote right">6</span>caudis in speluncam traxit. Hercules ad primam auroram somno excitus cum gregem perlustrasset oculis et partem abesse numero sensisset, pergit ad proximam speluncam, si forte eo vestigia ferrent. Quae ubi omnia foras versa vidit nec in partem aliam ferre, confusus atque incertus animi ex loco infesto agere porro armentum occepit. Inde cum
<span class="innerMarginNote right">7</span>actae boves quaedam ad desiderium, ut fit, relictarum mugissent, reddita inclusarum ex spelunca boum vox Herculem convertit. Quem cum vadentem ad speluncam
</p></section><notes></notes></section>