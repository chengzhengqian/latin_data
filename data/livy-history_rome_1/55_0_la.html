<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 82–114</span>XXXI. Devictis Sabinis cum in magna gloria magnisque
opibus regnum Tulli ac tota res Romana esset, nuntiatum regi patribusque est in monte Albano
<span class="innerMarginNote right">2</span>lapidibus pluvisse. Quod cum credi vix posset, missis ad id visendum prodigium, in conspectu haud aliter quam cum grandinem venti glomeratam in terras
<span class="innerMarginNote right">3</span>agunt, crebri cecidere caelo lapides. Visi etiam audire
vocem ingentem ex summi cacuminis luco, ut patrio ritu sacra Albani facerent, quae velut dis quoque simul cum patria relictis oblivioni dederant, et aut Romana sacra susceperant aut fortunae, ut fit,
<span class="innerMarginNote right">4</span>obirati cultum reliquerant deum. Romanis quoque ab eodem prodigio novendiale sacrum publice susceptum
est, seu voce caelesti ex Albano monte missa—nam id quoque traditur—seu haruspicum monitu; mansit certe sollemne, ut quandoque idem prodigium nuntiaretur, feriae per novem dies agerentur.</p>
<p><span class="innerMarginNote right">5</span>Haud ita multo post pestilentia laboratum est. Unde cum pigritia militandi oreretur, nulla tamen ab armis quies dabatur a bellicoso rege, salubriora etiam credente militiae quam domi iuvenum corpora esse, donec ipse quoque longinquo morbo est implicitus.
<span class="innerMarginNote right">6</span>Tunc adeo fracti simul cum corpore sunt spiritus illi feroces, ut qui nihil ante ratus esset minus regium quam sacris dedere animum, repente omnibus magnis parvisque superstitionibus obnoxius
</p></section><notes></notes></section>