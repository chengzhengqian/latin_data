<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 655–663</span>LXX. Cum M’.<a class="footnoteLink" href="#note_LCL404_86_1" id="target_note_LCL404_86_1"><sup>1</sup></a> Aquilius de pecuniis repetundis causam diceret, ipse iudices rogare noluit; M. Antonius, qui pro eo perorabat, tunicam a pectore eius discidit, ut honestas cicatrices ostenderet. Indubitate absolutus est. Cicero eius rei solus auctor. T. Didius pro cos. adversus Celtiberos
feliciter pugnavit. Ptolemaeus Cyrenarum rex, cui cognomen Apionis fuit, mortuus heredem populum Romanum reliquit, et eius regni civitates senatus liberas esse iussit. Ariobarzanes in regnum Cappadociae a L. Cornelio Sylla reductus est. Parthorum legati, a rege Arsace missi, venerunt ad Syllam, ut amicitiam populi Romani peterent. P. Rutilius, vir summae innocentiae, quoniam legatus C. Mucii pro cos. a publicanorum iniuriis Asiam defenderat, invisus equestri ordini, penes quem iudicia erant, repetundarum damnatus in exilium missus est. C. Sentius praetor adversus Thracas infeliciter
pugnavit. Senatus cum impotentiam equestris ordinis in iudiciis exercendis ferre nollet, omni vi eniti coepit, ut ad se iudicia transferret, sustinente causam eius M. Livio Druso tribuno plebis, qui ut vires sibi adquireret, perniciosa spe largitionum<a class="footnoteLink" href="#note_LCL404_86_2" id="target_note_LCL404_86_2"><sup>2</sup></a> plebem concitavit. Praeterea
motus Syriae regumque continet.</p>
</section><notes><section class="footnotes"><ul><li class="note" id="note_LCL404_86_1"><a class="footnoteCrossrefLink" href="#target_note_LCL404_86_1" title="Click to highlight in text"><sup class="lineRef">1</sup>M’. <span class="italic">Sigonius</span>: M. MSS.</a></li><script type="text/javascript">document.getElementById('note_LCL404_86_1').style.display = "none";</script><li class="note" id="note_LCL404_86_2"><a class="footnoteCrossrefLink" href="#target_note_LCL404_86_2" title="Click to highlight in text"><sup class="lineRef">2</sup>largitionum <span class="italic">Gruter</span>: largitionem MSS: largitionis R.</a></li><script type="text/javascript">document.getElementById('note_LCL404_86_2').style.display = "none";</script></ul></section></notes></section>