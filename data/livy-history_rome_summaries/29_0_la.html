<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 618–620</span>non est receptus. Lustrum a censoribus conditum
est; censa sunt civium capita C͞C͞C͞X͞V͞I͞I͞ DCCCCXXXIII. Fulvius Flaccus consul Vardaeos in Illyrico subegit. M. Cosconius<a class="footnoteLink" href="#note_LCL404_58_1" id="target_note_LCL404_58_1"><sup>1</sup></a> praetor in Thracia cum Scordiscis prospere pugnavit. Cum bellum Numantinum vitio ducum non sine pudore publico duraret, delatus est ultro Scipioni Africano a senatu populoque Romano consulatus; quem cum illi capere ob legem, quae vetabat quemquam iterum consulem fieri, non liceret, sicut priori consulatu legibus solutus est. Bellum servile in Sicilia ortum cum opprimi a praetoribus non potuisset, C. Fulvio consuli mandatum est. Huius belli initium fuit Eunus servus, natione Syrus; qui contracta agrestium servorum manu et solutis ergastulis
iusti exercitus numerum implevit. Cleon quoque alter servus ad septuaginta milia servorum contraxit; et iunctis copiis adversus exercitum Romanum bellum saepe gesserunt.</p>
</section><notes><section class="footnotes"><ul><li class="note" id="note_LCL404_58_1"><a class="footnoteCrossrefLink" href="#target_note_LCL404_58_1" title="Click to highlight in text"><sup class="lineRef">1</sup>Cosconius <span class="italic">Sigonius</span>: cossonius NPII: Cesonius BR.</a></li><script type="text/javascript">document.getElementById('note_LCL404_58_1').style.display = "none";</script></ul></section></notes></section>