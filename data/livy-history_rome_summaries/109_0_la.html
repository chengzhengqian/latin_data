<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">

passibus a mari abest, “Moriar,” inquit, “in patria saepe servata.” Satis constat servos fortiter fideliterque
paratos fuisse ad dimicandum; ipsum deponi lecticam et quietos pati quod sors iniqua cogeret iussisse. Prominenti ex lectica praebentique immotam
cervicem caput praecisum est. Nec satis stolidae crudelitati militum fuit. Manus quoque, scripsisse in Antonium aliquid exprobrantes, praeciderunt.
Ita relatum caput ad Antonium iussuque eius inter duas manus in Rostris positum; ubi ille consul, ubi saepe consularis, ubi eo ipso anno adversus Antonium, quanta numquam humana vox cum admiratione eloquentiae auditus fuerat. Vix attolentes
prae lacrimis oculos homines intueri trucidata membra eius poterant. Vixit tres et sexaginta annos, ut si vis abfuisset ne immatura quidem mors videri possit; ingenium et operibus et praemiis operum felix; ipse fortunae diu prosperae et in longo tenore felicitatis magnis interim ictus vulneribus, exsilio, ruina partium pro quibus steterat, filiae morte, exitu tam tristi atque acerbo, omnium adversorum nihil ut viro dignum erat tulit praeter mortem; quae vere aestimanti minus indigna videri potuit quod a victore inimico nil crudelius passus erat quam quod eiusdem fortunae compos ipse fecisset. Si quis tamen virtutibus vitia pensarit, vir magnus acer
</p></section><notes></notes></section>