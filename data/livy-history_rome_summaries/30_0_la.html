<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 620</span>LVII. Scipio Africanus Numantiam obsedit et corruptum
licentia luxuriaque exercitum ad severissimam militiae disciplinam revocavit. Omnia deliciarum instrumenta recidit; duo milia scortorum a castris eiecit; militem cotidie in opere habuit et triginta dierum frumentum ad septenos vallos ferre cogebat. Aegre propter onus incedenti
dicebat: “cum gladio te vallare scieris, vallum ferre desinito”. Alii scutum parum habiliter ferenti, amplius eum scutum iusto ferre, neque id se reprehendere, quando melius scuto quam gladio uteretur. Quem militem
extra ordinem deprehendit, si Romanus esset, vitibus, si extraneus, virgis cecidit. Iumenta omnia, ne exonerarent
militem, vendidit. Saepe adversus eruptiones hostium feliciter pugnavit. Vaccaei obsessi liberis coniugibusque
trucidatis ipsi se interemerunt. Scipio amplissima
munera missa sibi ab Antiocho rege Syriae, cum celare aliis imperatoribus regum munera mos esset, pro tribunali accepturum<a class="footnoteLink" href="#note_LCL404_60_1" id="target_note_LCL404_60_1"><sup>1</sup></a> se esse dixit omniaque ea quaestorem
referre in publicas tabulas iussit: ex his se viris fortibus dona esse daturum.<a class="footnoteLink" href="#note_LCL404_60_2" id="target_note_LCL404_60_2"><sup>2</sup></a> Cum undique Numantiam obsidione clusisset et obsessos fame videret urgeri, hostes, qui pabulatum exierant, vetuit occidi, quod diceret velocius eos absumpturos frumenti quod haberent, si plures fuissent.</p>
<p> <span class="marginNote left"><span class="sc">a.u.c.</span> 621</span>LVIII. Tib. Sempronius Gracchus tribunus plebis cum
legem agrariam ferret adversus voluntatem senatus et equestris ordinis, ne quis ex publico agro plus quam mille






</p></section><notes><section class="footnotes"><ul><li class="note" id="note_LCL404_60_1"><a class="footnoteCrossrefLink" href="#target_note_LCL404_60_1" title="Click to highlight in text"><sup class="lineRef">1</sup>accepturum <span class="italic">Freudenberg</span>: ea accepturum MSS.</a></li><script type="text/javascript">document.getElementById('note_LCL404_60_1').style.display = "none";</script><li class="note" id="note_LCL404_60_2"><a class="footnoteCrossrefLink" href="#target_note_LCL404_60_2" title="Click to highlight in text"><sup class="lineRef">2</sup>se viris f.d. esse daturum <span class="italic">Halm</span>: se veris f.d. se daturum N: severis, <span class="italic">etc.</span> P.</a></li><script type="text/javascript">document.getElementById('note_LCL404_60_2').style.display = "none";</script></ul></section></notes></section>