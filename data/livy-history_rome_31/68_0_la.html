<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
is locus est—Issaeorum viginti lembi classi Romanorum adiuncti sunt. ii missi ad populandos Carystiorum agros; cetera classis Geraestum, nobilem Euboeae portum, dum ab Carysto Issaei redirent, tenuit. <span class="br"></span><span class="lineNumber">11</span><span class="br"></span>inde omnes, velis in altum datis, mari medio praeter Scyrum insulam Icum pervenere. <span class="br"></span><span class="lineNumber">12</span><span class="br"></span>ibi paucos dies saeviente Borea retenti, ubi prima tranquillitas data est, Sciathum traiecere, vastatam urbem direptamque nuper a Philippo. <span class="br"></span><span class="lineNumber">13</span><span class="br"></span>per agros palati milites frumentum et si qua alia usui esse ad vescendum poterant ad naves rettulere; praedae nec erat quicquam, nec meruerant Graeci cur diriperentur. <span class="br"></span><span class="lineNumber">14</span><span class="br"></span>inde Cassandream petentes primo ad Mendaeum, maritimum civitatis eius vicum, tenuere. inde cum superato promunturio ad ipsa moenia urbis circumagere classem vellent, saeva coorta tempestate prope obruti fluctibus, dispersi, magna ex parte amissis armamentis, in terram effugerunt.</p>
<p><span class="br"></span><span class="lineNumber">15</span><span class="br"></span>Omen quoque ea maritima tempestas ad rem terra gerendam fuit. nam conlectis in unum navibus expositisque copiis adgressi urbem, cum multis volneribus repulsi—et erat validum ibi regium praesidium—, inrito incepto regressi ad Canastraeum Pallenes traiecere. inde superato Toronae promunturio navigantes Acanthum petiere. <span class="br"></span><span class="lineNumber">16</span><span class="br"></span>ibi primo ager vastatus, deinde ipsa urbs vi capta ac 






</p></section><notes></notes></section>