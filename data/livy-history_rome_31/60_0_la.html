<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
succedentes Romanos tenuit; <span class="br"></span><span class="lineNumber">14</span><span class="br"></span>deinde iis quoque spretis partim testudine facta per adversos vadunt hostes, <span class="br"></span><span class="lineNumber">15</span><span class="br"></span>partim brevi circumitu cum in iugum collis evasissent, trepidos ex praesidiis stationibusque Macedonas deturbant et, ut in locis impeditis difficili fuga, plerosque etiam obtruncant.</p>
<p>40. Ita angustiae minore certamine quam quod animis proposuerant superatae et in Eordaeam perventum, ubi pervastatis passim agris in Elimiam consul se recepit. inde impetum in Orestidem facit, et oppidum Celetrum est adgressus in paeneinsula situm: <span class="br"></span><span class="lineNumber">2</span><span class="br"></span>lacus moenia cingit, angustis faucibus unum ex continenti iter est. <span class="br"></span><span class="lineNumber">3</span><span class="br"></span>primo situ ipso freti clausis portis abnuere imperium; deinde, postquam signa ferri ac testudine succedi ad portam, obsessasque fauces agmine hostium viderunt, priusquam experirentur certamen metu in deditionem venerunt. <span class="br"></span><span class="lineNumber">4</span><span class="br"></span>ab Celetro in Dassaretios processit, urbemque Pelion vi cepit. servitia inde cum cetera praeda abduxit, libera capita sine pretio dimisit, oppidumque iis reddidit praesidio valido imposito; <span class="br"></span><span class="lineNumber">5</span><span class="br"></span>nam et sita opportune urbs erat ad impetus in Macedoniam faciendos. <span class="br"></span><span class="lineNumber">6</span><span class="br"></span>ita peragratis hostium agris, consul in loca pacata ad Apolloniam, unde orsus bellum erat, copias reduxit.</p>
<p><span class="br"></span><span class="lineNumber">7</span><span class="br"></span>Philippum averterant Aetoli et Athamanes et Dardani et tot bella repente alia ex aliis locis exorta. <span class="br"></span><span class="lineNumber">8</span><span class="br"></span>adversus Dardanos,



</p></section><notes></notes></section>