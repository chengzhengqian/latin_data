<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
magistratum autem plus quinque dies, nisi qui iurasset in leges, non licebat gerere. <span class="br"></span><span class="lineNumber">8</span><span class="br"></span>petente Flacco ut legibus solveretur, senatus decrevit ut si aedilis qui pro se iuraret arbitratu consulum daret, consules si iis videretur cum tribunis plebis agerent uti ad plebem ferrent. <span class="br"></span><span class="lineNumber">9</span><span class="br"></span>datus qui iuraret pro fratre L. Valerius Flaccus praetor designatus; tribuni ad plebem tulerunt plebesque scivit ut perinde esset ac si ipse aedilis iurasset. <span class="br"></span><span class="lineNumber">10</span><span class="br"></span>et de altero aedile scitum plebi est factum: rogantibus tribunis quos duos in Hispaniam cum imperio ad exercitus ire iuberent, ut C. Cornelius aedilis curulis ad magistratum gerendum veniret, <span class="br"></span><span class="lineNumber">11</span><span class="br"></span>et L. Manlius Acidinus decederet de provincia multos post annos, plebes Cn. Cornelio Lentulo et L. Stertinio pro consulibus imperium esse in Hispania iussit.</p>
</section><notes></notes></section>