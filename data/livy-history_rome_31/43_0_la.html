<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
occurrerunt. primi Macedones, cum quibus recentissimum foedus erat, auditi sunt. <span class="br"></span><span class="lineNumber">3</span><span class="br"></span>qui in nulla nova re nihil se novi habere quod adferrent dixerunt: quibus enim de causis experta inutili societate Romana pacem cum Philippo fecissent, compositam semel pacem servare eos debere.</p>
<p><span class="br"></span><span class="lineNumber">4</span><span class="br"></span>“An imitari” inquit unus ex legatis “Romanorum licentiam, an levitatem dicam, mavoltis? qui cum legatis vestris Romae responderi ita iussissent: ‘quid ad nos venitis, Aetoli, sine quorum auctoritate pacem cum Philippo fecistis?’ <span class="br"></span><span class="lineNumber">5</span><span class="br"></span>iidem nunc ut bellum secum adversus Philippum geratis postulant; et antea propter vos et pro vobis arma sumpta adversus eum simulabant, nunc vos in pace esse cum Philippo prohibent. <span class="br"></span><span class="lineNumber">6</span><span class="br"></span>Messanae ut auxilio essent primo in Siciliam transcenderunt, iterum ut Syracusas oppressas ab Carthaginiensibus in libertatem eximerent: <span class="br"></span><span class="lineNumber">7</span><span class="br"></span>et Messanam et Syracusas et totam Siciliam ipsi habent vectigalemque provinciam securibus et fascibus subiecerunt. <span class="br"></span><span class="lineNumber">8</span><span class="br"></span>scilicet sicut vos Naupacti legibus vestris per magistratus a vobis creatos concilium habetis, socium hostemque libere quem velitis lecturi, pacem ac bellum arbitrio habituri vestro, sic Siculorum civitatibus Syracusas aut Messanam aut Lilybaeum indicitur concilium. <span class="br"></span><span class="lineNumber">9</span><span class="br"></span>praetor Romanus conventus agit: eo imperio evocati conveniunt, excelso in suggestu superba iura reddentem, stipatum lictoribus vident, 


</p></section><notes></notes></section>