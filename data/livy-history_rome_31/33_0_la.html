<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
<span class="br"></span><span class="lineNumber">8</span><span class="br"></span>supervenerunt his tres Rhodiae quadriremes, et erant Atticae tres apertae naves, ad tuendos maritimos agros comparatae. hac classe si urbs agrique Atheniensium defenderentur, satis in praesentia existimanti Claudio esse maioris etiam rei fortuna oblata est.</p>
<p>23. Exsules ab Chalcide regiorum iniuriis pulsi attulerunt occupari Chalcidem sine certamine ullo posse; <span class="br"></span><span class="lineNumber">2</span><span class="br"></span>nam et Macedonas, quia nullus in propinquo sit hostium metus, uagari passim, et oppidanos praesidio Macedonum fretos custodiam urbis neglegere. <span class="br"></span><span class="lineNumber">3</span><span class="br"></span>his auctoribus profectus, quamquam Sunium ita mature pervenerat ut inde provehi ad primas angustias Euboeae posset, ne superato promunturio conspiceretur, classem in statione usque ad noctem tenuit. <span class="br"></span><span class="lineNumber">4</span><span class="br"></span>primis tenebris movit, et tranquillo pervectus Chalcidem paulo ante lucem, qua infrequentissima urbis sunt, paucis militibus turrim proximam murumque circa scalis cepit, alibi sopitis custodibus alibi nullo custodiente. <span class="br"></span><span class="lineNumber">5</span><span class="br"></span>progressi inde ad frequentia aedificiis loca, custodibus interfectis refractaque porta ceteram multitudinem armatorum acceperunt.</p>
<p><span class="br"></span><span class="lineNumber">6</span><span class="br"></span>Inde in totam urbem discursum est, aucto etiam tumultu quod circa forum ignis tectis iniectus erat: <span class="br"></span><span class="lineNumber">7</span><span class="br"></span>conflagrarunt et horrea regia et armamentarium cum ingenti apparatu machinarum tormentorumque. caedes inde passim

</p></section><notes></notes></section>