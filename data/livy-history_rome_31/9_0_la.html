<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
bella ex bellis seri, ne pace unquam frui plebs posset. <span class="br"></span><span class="lineNumber">5</span><span class="br"></span>aegre eam rem passi patres, laceratusque probris in senatu tribunus plebis, et consulem pro se quisque hortari ut de integro comitia rogationi ferendae ediceret, <span class="br"></span><span class="lineNumber">6</span><span class="br"></span>castigaretque segnitiam populi atque edoceret quanto damno dedecorique dilatio ea belli futura esset.</p>
<p>7. Consul in campo Martio comitiis, priusquam centurias in suffragium mitteret contione advocata, <span class="br"></span><span class="lineNumber">2</span><span class="br"></span>“ignorare” inquit “mihi videmini, Quirites, non utrum bellum an pacem habeatis vos consuli—neque enim liberum id vobis Philippus permittet, qui terra marique ingens bellum molitur—, sed utrum in Macedoniam legiones transportetis an hostes in Italiam accipiatis. <span class="br"></span><span class="lineNumber">3</span><span class="br"></span>hoc quantum intersit, si nunquam ante alias, proximo certe<a class="footnoteLink" href="#note_LCL295_18_6" id="target_note_LCL295_18_6"><sup>6</sup></a> bello experti estis. quis enim dubitat quin, si Saguntinis obsessis fidemque nostram implorantibus impigre tulissemus opem, sicut patres nostri Mamertinis tulerant, totum in Hispaniam aversuri bellum fuerimus, quod cunctando cum summa clade nostra in Italiam accepimus?</p>
</section><notes><section class="footnotes"><ul><li class="note" id="note_LCL295_18_6"><a class="footnoteCrossrefLink" href="#target_note_LCL295_18_6" title="Click to highlight in text"><sup class="lineRef">6</sup>proximo certe <span class="italic">Madvig</span>: Punico proximo certe <span class="italic">B</span>χ</a></li><script type="text/javascript">document.getElementById('note_LCL295_18_6').style.display = "none";</script></ul></section></notes></section>