<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">575</span><span class="br"></span>hac igitur ratione vacillant omnia tecta,</span><span class="linebreak"></span>
<span class="line">summa magis mediis, media imis, ima perhilum.</span><span class="linebreak"></span></p>
<p class="lineGroup"><span class="line indent2">Est haec eiusdem quoque magni causa tremoris,</span><span class="linebreak"></span>
<span class="line">ventus ubi atque animae subito vis maxima quaedam,</span><span class="linebreak"></span>
<span class="line">aut extrinsecus aut ipsa tellure coorta,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>in loca se cava terrai coniecit ibique</span><span class="linebreak"></span>
<span class="line">speluncas inter magnas fremit ante tumultu</span><span class="linebreak"></span>
<span class="line">versabundaque portatur, post incita cum vis</span><span class="linebreak"></span>
<span class="line">exagitata foras erumpitur et simul altam</span><span class="linebreak"></span>
<span class="line">diffindens terram magnum concinnat hiatum.</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>in Syria Sidone quod accidit et fuit Aegi</span><span class="linebreak"></span>
<span class="line">in Peloponneso, quas exitus hic animai</span><span class="linebreak"></span>
<span class="line">disturbat urbes et terrae motus obortus.</span><span class="linebreak"></span>
<span class="line">multaque praeterea ceciderunt moenia magnis</span><span class="linebreak"></span>
<span class="line">motibus in terris, et multae per mare pessum</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>subsedere suis pariter cum civibus urbes.</span><span class="linebreak"></span></p>
<p class="lineGroup"><span class="line indent2">Quod nisi prorumpit, tamen impetus ipse animai</span><span class="linebreak"></span>
<span class="line">et fera vis venti per crebra foramina terrae</span><span class="linebreak"></span>
<span class="line">dispertitur ut horror, et incutit inde tremorem,</span><span class="linebreak"></span>
<span class="line">frigus uti nostros penitus cum venit in artus,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>concutit invitos cogens tremere atque movere.</span><span class="linebreak"></span>
<span class="line">ancipiti trepidant igitur terrore per urbis:</span><span class="linebreak"></span>
<span class="line">tecta superne timent, metuunt inferne cavernas</span><span class="linebreak"></span>
<span class="line">terrai ne dissoluat natura repente,</span><span class="linebreak"></span>
<span class="line">neu distracta suum late dispandat hiatum</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>idque suis confusa velit complere ruinis.</span><span class="linebreak"></span></p>
<p class="lineGroup"><span class="line indent2">Proinde licet quamvis caelum terramque reantur</span><span class="linebreak"></span>
<span class="line">incorrupta fore aeternae mandata saluti;</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_536_600"><sup class="lineRef">600</sup>idque <span class="italic">OQP,</span> hiatum <span class="italic">(599) then being neuter (see Diels and Bailey, Addenda p. 1758), unless there is a syntactical irregularity:</span> adque ( = atque) <span class="italic">Lachmann, perhaps rightly</span>: imque (= eumque) <span class="italic">Lambinus (1570 Errata)</span>: iamque <span class="italic">W.S. Watt,</span> <span class="italic"><span class="underlined">Mus.Helv.47</span></span> <span class="italic">(1990) 126</span></li></ul></section></notes></section>