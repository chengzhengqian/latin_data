<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">quidve foras sibi vult membris exire senectis?</span><span class="linebreak"></span>
<span class="line">an metuit conclusa manere in corpore putri</span><span class="linebreak"></span>
<span class="line">et domus aetatis spatio ne fessa vetusto</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>obruat? at non sunt inmortali ulla pericla.</span><span class="linebreak"></span>
</p>
<p class="lineGroup">
<span class="line indent2">Denique conubia ad Veneris partusque ferarum</span><span class="linebreak"></span>
<span class="line">esse animas praesto deridiculum esse videtur,</span><span class="linebreak"></span>
<span class="line">expectare inmortalis mortalia membra</span><span class="linebreak"></span>
<span class="line">innumero numero certareque praeproperanter</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>inter se quae prima potissimaque insinuetur;</span><span class="linebreak"></span>
<span class="line">si non forte ita sunt animarum foedera pacta</span><span class="linebreak"></span>
<span class="line">ut quae prima volans advenerit insinuetur</span><span class="linebreak"></span>
<span class="line">prima neque inter se contendant viribus hilum.</span><span class="linebreak"></span>
</p>
<p class="lineGroup">
<span class="line indent2">Denique in aethere non arbor, non aequore in alto</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>nubes esse queunt nec pisces vivere in arvis</span><span class="linebreak"></span>
<span class="line">nec cruor in lignis neque saxis sucus inesse:</span><span class="linebreak"></span>
<span class="line">certum ac dispositumst ubi quicquid crescat et insit.</span><span class="linebreak"></span>
<span class="line">sic animi natura nequit sine corpore oriri</span><span class="linebreak"></span>
<span class="line">sola neque a nervis et sanguine longius esse.</span><span class="linebreak"></span>
<span class="line"><span class="br"></span><span class="lineNumber">790</span><span class="br"></span>quod si posset enim, multo prius ipsa animi vis</span><span class="linebreak"></span>
<span class="line">in capite aut umeris aut imis calcibus esse</span><span class="linebreak"></span>
<span class="line">posset et innasci quavis in parte soleret,</span><span class="linebreak"></span>
<span class="line">tandem in eodem homine atque in eodem vase manere.</span><span class="linebreak"></span>
<span class="line">quod quoniam nostro quoque constat corpore certum</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>dispositumque videtur ubi esse et crescere possit</span><span class="linebreak"></span>
<span class="line">sorsum anima atque animus, tanto magis infitiandum</span><span class="linebreak"></span>
<span class="line">totum posse extra corpus durare genique.</span><span class="linebreak"></span>
<span class="line">quare, corpus ubi interiit, periisse necessest</span><span class="linebreak"></span>
<span class="line">confiteare animam distractam in corpore toto.</span><span class="linebreak"></span>
</p>
</section><notes></notes></section>