<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">285</span><span class="br"></span>ut quiddam fieri videatur ab omnibus unum,</span><span class="linebreak"></span>
<span class="line">ni calor ac ventus seorsum seorsumque potestas</span><span class="linebreak"></span>
<span class="line">aeris interemant sensum diductaque solvant.</span><span class="linebreak"></span></p>
<p class="lineGroup"><span class="line indent2">Est etiam calor ille animo, quem sumit, in ira</span><span class="linebreak"></span>
<span class="line">cum fervescit et ex oculis micat acrius ardor;</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>est et frigida multa comes formidinis aura,</span><span class="linebreak"></span>
<span class="line">quae ciet horrorem membris et concitat artus;</span><span class="linebreak"></span>
<span class="line">est etiam quoque pacati status aeris ille,</span><span class="linebreak"></span>
<span class="line">pectore tranquillo qui fit voltuque sereno.</span><span class="linebreak"></span>
<span class="line">sed calidi plus est illis quibus acria corda</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>iracundaque mens facile effervescit in ira.</span><span class="linebreak"></span>
<span class="line">quo genere in primis vis est violenta leonum,</span><span class="linebreak"></span>
<span class="line">pectora qui fremitu rumpunt plerumque gementes</span><span class="linebreak"></span>
<span class="line">nec capere irarum fluctus in pectore possunt.</span><span class="linebreak"></span>
<span class="line">at ventosa magis cervorum frigida mens est</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>et gelidas citius per viscera concitat auras,</span><span class="linebreak"></span>
<span class="line">quae tremulum faciunt membris existere motum.</span><span class="linebreak"></span>
<span class="line">at natura boum placido magis aere vivit,</span><span class="linebreak"></span>
<span class="line">nec nimis irai fax umquam subdita percit</span><span class="linebreak"></span>
<span class="line">fumida, suffundens caecae caliginis umbram,</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>nec gelidis torpet telis perfixa pavoris:</span><span class="linebreak"></span>
<span class="line">interutrasque sitast cervos saevosque leones.</span><span class="linebreak"></span></p>
<p class="lineGroup"><span class="line indent2">Sic hominum genus est: quamvis doctrina politos</span><span class="linebreak"></span>
<span class="line">constituat pariter quosdam, tamen illa relinquit</span><span class="linebreak"></span>
<span class="line">naturae cuiusque animi vestigia prima.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>nec radicitus evelli mala posse putandumst,</span><span class="linebreak"></span>
<span class="line">quin proclivius hic iras decurrat ad acris,</span><span class="linebreak"></span>
<span class="line">ille metu citius paulo temptetur, at ille</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_210_289"><sup class="lineRef">289</sup>acrius <span class="italic">OQ VP</span>: acribus <span class="italic">Lambinus (1565, 1570), comparing Virgil, Aen. 12.102</span></li><li class="note text" id="note_LCL181_210_304"><sup class="lineRef">304</sup>umbram <span class="italic">O VCF</span>: umbra <span class="italic">Q</span>: umbras <span class="italic">ABL</span></li><li class="note text" id="note_LCL181_210_306"><sup class="lineRef">306</sup>interutrasque <span class="italic">OQ VP</span>: inter utrosque <span class="italic">Avancius</span></li></ul></section></notes></section>