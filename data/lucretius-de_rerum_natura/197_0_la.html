<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">confirmare aliisque ex rebus reddere multis,</span><span class="linebreak"></span>
<span class="line">nequaquam nobis divinitus esse paratam</span><span class="linebreak"></span>
<span class="line">naturam rerum: tanta stat praedita culpa.</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">200</span><span class="br"></span>Principio quantum caeli tegit impetus ingens,</span><span class="linebreak"></span>
<span class="line">inde avidam partem montes silvaeque ferarum</span><span class="linebreak"></span>
<span class="line">possedere, tenent rupes vastaeque paludes</span><span class="linebreak"></span>
<span class="line">et mare quod late terrarum distinet oras,</span><span class="linebreak"></span>
<span class="line">inde duas porro prope partis fervidus ardor</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>adsiduusque geli casus mortalibus aufert.</span><span class="linebreak"></span>
<span class="line">quod superest arvi, tamen id natura sua vi</span><span class="linebreak"></span>
<span class="line">sentibus obducat, ni vis humana resistat,</span><span class="linebreak"></span>
<span class="line">vitai causa valido consueta bidenti</span><span class="linebreak"></span>
<span class="line">ingemere et terram pressis proscindere aratris.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>si non fecundas vertentes vomere glebas</span><span class="linebreak"></span>
<span class="line">terraique solum subigentes cimus ad ortus,</span><span class="linebreak"></span>
<span class="line">sponte sua nequeant liquidas existere in auras;</span><span class="linebreak"></span>
<span class="line">et tamen interdum magno quaesita labore</span><span class="linebreak"></span>
<span class="line">cum iam per terras frondent atque omnia florent,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>aut nimiis torret fervoribus aetherius sol</span><span class="linebreak"></span>
<span class="line">aut subiti peremunt imbres gelidaeque pruinae,</span><span class="linebreak"></span>
<span class="line">flabraque ventorum violento turbine vexant.</span><span class="linebreak"></span></p>
<p class="lineGroup"><span class="line indent2">Praeterea genus horriferum natura ferarum</span><span class="linebreak"></span>
<span class="line">humanae genti infestum terraque marique</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>cur alit atque auget? cur anni tempora morbos</span><span class="linebreak"></span>
<span class="line">adportant? quare mors inmatura vagatur?</span><span class="linebreak"></span></p>
<p class="lineGroup"><span class="line indent2">Tum porro puer, ut saevis proiectus ab undis</span><span class="linebreak"></span>
<span class="line">navita, nudus humi iacet, infans, indigus omni</span><span class="linebreak"></span>
<span class="line">vitali auxilio, cum primum in luminis oras</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>nixibus ex alvo matris natura profudit,</span><span class="linebreak"></span>
</p></section><notes></notes></section>