<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">570</span><span class="br"></span>perpetuo neque in aeternum sepelire salutem,</span><span class="linebreak"></span>
<span class="line">nec porro rerum genitales auctificique</span><span class="linebreak"></span>
<span class="line">motus perpetuo possunt servare creata.</span><span class="linebreak"></span>
<span class="line">sic aequo geritur certamine principiorum</span><span class="linebreak"></span>
<span class="line">ex infinito contractum tempore bellum:</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>nunc hic nunc illic superant vitalia rerum</span><span class="linebreak"></span>
<span class="line">et superantur item, miscetur funere vagor</span><span class="linebreak"></span>
<span class="line">quem pueri tollunt visentes luminis oras;</span><span class="linebreak"></span>
<span class="line">nec nox ulla diem neque noctem aurora secutast</span><span class="linebreak"></span>
<span class="line">quae non audierit mixtos vagitibus aegris</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>ploratus mortis comites et funeris atri.</span><span class="linebreak"></span></p>
<p class="lineGroup"><span class="line indent2">Illud in his obsignatum quoque rebus habere</span><span class="linebreak"></span>
<span class="line">convenit et memori mandatum mente tenere,</span><span class="linebreak"></span>
<span class="line">nil esse, in promptu quorum natura videtur,</span><span class="linebreak"></span>
<span class="line">quod genere ex uno consistat principiorum,</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>nec quicquam quod non permixto semine constet.</span><span class="linebreak"></span>
<span class="line">et quodcumque magis vis multas possidet in se</span><span class="linebreak"></span>
<span class="line">atque potestates, ita plurima principiorum</span><span class="linebreak"></span>
<span class="line">in sese genera ac varias docet esse figuras.</span><span class="linebreak"></span></p>
<p class="lineGroup"><span class="line indent2">Principio tellus habet in se corpora prima</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>unde mare inmensum volventes frigora fontes</span><span class="linebreak"></span>
<span class="line">adsidue renovent, habet ignes unde oriantur;</span><span class="linebreak"></span>
<span class="line">nam multis succensa locis ardent sola terrae,</span><span class="linebreak"></span>
<span class="line">ex imis vero furit ignibus impetus Aetnae.</span><span class="linebreak"></span>
<span class="line">tum porro nitidas fruges arbustaque laeta</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>gentibus humanis habet unde extollere possit,</span><span class="linebreak"></span>
<span class="line">unde etiam fluvios frondes et pabula laeta</span><span class="linebreak"></span>
<span class="line">montivago generi possit praebere ferarum.</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_140_593"><sup class="lineRef">593</sup>ex imis <span class="italic">OQP</span>: eximiis <span class="italic">Avancius</span></li></ul></section></notes></section>