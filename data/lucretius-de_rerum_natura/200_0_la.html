<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">275</span><span class="br"></span>semper enim, quodcumque fluit de rebus, id omne</span><span class="linebreak"></span>
<span class="line">aeris in magnum fertur mare; qui nisi contra</span><span class="linebreak"></span>
<span class="line">corpora retribuat rebus recreetque fluentis,</span><span class="linebreak"></span>
<span class="line">omnia iam resoluta forent et in aera versa.</span><span class="linebreak"></span>
<span class="line">haud igitur cessat gigni de rebus et in res</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>reccidere, adsidue quoniam fluere omnia constat.</span><span class="linebreak"></span></p>
<p class="lineGroup"><span class="line indent2">Largus item liquidi fons luminis, aetherius sol,</span><span class="linebreak"></span>
<span class="line">inrigat adsidue caelum candore recenti</span><span class="linebreak"></span>
<span class="line">suppeditatque novo confestim lumine lumen.</span><span class="linebreak"></span>
<span class="line">nam primum quicquid fulgoris disperit ei,</span><span class="linebreak"></span>
<span class="line">quocumque accidit. id licet hinc cognoscere possis,</span><span class="linebreak"></span>
<span class="line"><span class="br"></span><span class="lineNumber">286</span><span class="br"></span>quod simul ac primum nubes succedere soli</span><span class="linebreak"></span>
<span class="line">coepere et radios inter quasi rumpere lucis,</span><span class="linebreak"></span>
<span class="line">extemplo inferior pars horum disperit omnis,</span><span class="linebreak"></span>
<span class="line">terraque inumbratur qua nimbi cumque feruntur;</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>ut noscas splendore novo res semper egere,</span><span class="linebreak"></span>
<span class="line">et primum iactum fulgoris quemque perire,</span><span class="linebreak"></span>
<span class="line">nec ratione alia res posse in sole videri,</span><span class="linebreak"></span>
<span class="line">perpetuo ni suppeditet lucis caput ipsum.</span><span class="linebreak"></span>
<span class="line">quin etiam nocturna tibi, terrestria quae sunt,</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>lumina—pendentes lychni claraeque coruscis</span><span class="linebreak"></span>
<span class="line">fulguribus pingues multa caligine taedae—</span><span class="linebreak"></span>
<span class="line">consimili properant ratione, ardore ministro,</span><span class="linebreak"></span>
<span class="line">suppeditare novom lumen, tremere ignibus instant,</span><span class="linebreak"></span>
<span class="line">instant, nec loca lux inter quasi rupta relinquit:</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>usque adeo properanter ab omnibus ignibus ei</span><span class="linebreak"></span>
<span class="line">exitium celeri celatur origine flammae.</span><span class="linebreak"></span>
<span class="line">sic igitur solem lunam stellasque putandum</span><span class="linebreak"></span>
<span class="line">ex alio atque alio lucem iactare subortu,</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_400_301"><sup class="lineRef">301</sup>celatur <span class="italic">Marullus</span>: celeratur <span class="italic">OQ, Havercamp, Wakefield, Merrill (1917), Martin</span></li></ul></section></notes></section>