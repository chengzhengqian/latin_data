<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">315</span><span class="br"></span>praesertim cum, quae possimus cernere, celent</span><span class="linebreak"></span>
<span class="line">saepe tamen motus spatio diducta locorum.</span><span class="linebreak"></span>
<span class="line">nam saepe in colli tondentes pabula laeta</span><span class="linebreak"></span>
<span class="line">lanigerae reptant pecudes quo quamque vocantes</span><span class="linebreak"></span>
<span class="line">invitant herbae gemmantes rore recenti,</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>et satiati agni ludunt blandeque coruscant;</span><span class="linebreak"></span>
<span class="line">omnia quae nobis longe confusa videntur</span><span class="linebreak"></span>
<span class="line">et velut in viridi candor consistere colli.</span><span class="linebreak"></span>
<span class="line">praeterea magnae legiones cum loca cursu</span><span class="linebreak"></span>
<span class="line">camporum complent belli simulacra cientes,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>fulgor ubi ad caelum se tollit totaque circum</span><span class="linebreak"></span>
<span class="line">aere renidescit tellus subterque virum vi</span><span class="linebreak"></span>
<span class="line">excitur pedibus sonitus clamoreque montes</span><span class="linebreak"></span>
<span class="line">icti reiectant voces ad sidera mundi</span><span class="linebreak"></span>
<span class="line">et circumvolitant equites mediosque repente</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>tramittunt valido quatientes impete camposâ€”</span><span class="linebreak"></span>
<span class="line">et tamen est quidam locus altis montibus unde</span><span class="linebreak"></span>
<span class="line">stare videntur et in campis consistere fulgor.</span><span class="linebreak"></span></p>
<p class="lineGroup"><span class="line indent2">Nunc age iam deinceps cunctarum exordia rerum</span><span class="linebreak"></span>
<span class="line">qualia sint et quam longe distantia formis</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>percipe, multigenis quam sint variata figuris;</span><span class="linebreak"></span>
<span class="line">non quo multa parum simili sint praedita forma,</span><span class="linebreak"></span>
<span class="line">sed quia non volgo paria omnibus omnia constant.</span><span class="linebreak"></span>
<span class="line">nec mirum; nam cum sit eorum copia tanta</span><span class="linebreak"></span>
<span class="line">ut neque finis, uti docui, neque summa sit ulla,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>debent nimirum non omnibus omnia prorsum</span><span class="linebreak"></span>
<span class="line">esse pari filo similique adfecta figura.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL181_120_325"><sup class="lineRef">325</sup>ubi <span class="italic">OQG</span>: ibi <span class="italic">Marullus</span></li></ul></section></notes></section>