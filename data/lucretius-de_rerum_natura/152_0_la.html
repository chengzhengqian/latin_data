<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">quod contra facere in tenebris e luce nequimus</span><span class="linebreak"></span>
<span class="line">propterea quia posterior caliginis aer</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>crassior insequitur, qui cuncta foramina complet</span><span class="linebreak"></span>
<span class="line">obsiditque vias oculorum, ne simulacra</span><span class="linebreak"></span>
<span class="line">possint ullarum rerum coniecta movere.</span><span class="linebreak"></span></p>
<p class="lineGroup"><span class="line indent2">Quadratasque procul turris cum cernimus urbis,</span><span class="linebreak"></span>
<span class="line">propterea fit uti videantur saepe rutundae,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>angulus obtusus quia longe cernitur omnis,</span><span class="linebreak"></span>
<span class="line">sive etiam potius non cernitur ac perit eius</span><span class="linebreak"></span>
<span class="line">plaga nec ad nostras acies perlabitur ictus,</span><span class="linebreak"></span>
<span class="line">aera per multum quia dum simulacra feruntur,</span><span class="linebreak"></span>
<span class="line">cogit hebescere eum crebris offensibus aer.</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>hoc ubi suffugit sensum simul angulus omnis,</span><span class="linebreak"></span>
<span class="line">fit quasi ut ad tornum saxorum structa terantur—</span><span class="linebreak"></span>
<span class="line">non tamen ut coram quae sunt vereque rutunda,</span><span class="linebreak"></span>
<span class="line">sed quasi adumbratim paulum simulata videntur.</span><span class="linebreak"></span></p>
<p class="lineGroup"><span class="line indent2">Umbra videtur item nobis in sole moveri</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>et vestigia nostra sequi gestumque imitari</span><span class="linebreak"></span>
<span class="line">(aera si credis privatum lumine posse</span><span class="linebreak"></span>
<span class="line">indugredi, motus hominum gestumque sequentem;</span><span class="linebreak"></span>
<span class="line">nam nil esse potest aliud nisi lumine cassus</span><span class="linebreak"></span>
<span class="line">aer id quod nos umbram perhibere suëmus);</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>nimirum quia terra locis ex ordine certis</span><span class="linebreak"></span>
<span class="line">lumine privatur solis quacumque meantes</span><span class="linebreak"></span>
<span class="line">officimus, repletur item quod liquimus eius,</span><span class="linebreak"></span>
<span class="line">propterea fit uti videatur, quae fuit umbra</span><span class="linebreak"></span>
<span class="line">corporis, e regione eadem nos usque secuta.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>semper enim nova se radiorum lumina fundunt</span><span class="linebreak"></span>
<span class="line">primaque dispereunt, quasi in ignem lana trahatur.</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_304_361a"><sup class="lineRef">361</sup>terantur <span class="italic">Munro:</span> tuantur <span class="italic">OQP</span> (tuentur <span class="italic">L):</span> tuamur <span class="italic">Lachmann</span>: rotentur <span class="italic">Munro (notes): cf. Petron. fr. 29.</span> 3–4 nam turris, prope quae quadrata surgit, | detritis procul angulis rotatur</li></ul></section></notes></section>