<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">verum ubi vementi magis est commota metu mens,</span><span class="linebreak"></span>
<span class="line">consentire animam totam per membra videmus</span><span class="linebreak"></span>
<span class="line">sudoresque ita palloremque existere toto</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>corpore et infringi linguam vocemque aboriri,</span><span class="linebreak"></span>
<span class="line">caligare oculos, sonere auris, succidere artus,</span><span class="linebreak"></span>
<span class="line">denique concidere ex animi terrore videmus</span><span class="linebreak"></span>
<span class="line">saepe homines; facile ut quivis hinc noscere possit</span><span class="linebreak"></span>
<span class="line">esse animam cum animo coniunctam, quae cum animi vi</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>percussast, exim corpus propellit et icit.</span><span class="linebreak"></span>
</p>
<p class="lineGroup">
<span class="line indent2">Haec eadem ratio naturam animi atque animai</span><span class="linebreak"></span>
<span class="line">corpoream docet esse; ubi enim propellere membra,</span><span class="linebreak"></span>
<span class="line">corripere ex somno corpus mutareque vultum</span><span class="linebreak"></span>
<span class="line">atque hominem totum regere ac versare videtur,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>quorum nil fieri sine tactu posse videmus</span><span class="linebreak"></span>
<span class="line">nec tactum porro sine corpore, nonne fatendumst</span><span class="linebreak"></span>
<span class="line">corporea natura animum constare animamque?</span><span class="linebreak"></span>
<span class="line">praeterea pariter fungi cum corpore et una</span><span class="linebreak"></span>
<span class="line">consentire animum nobis in corpore cernis.</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>si minus offendit vitam vis horrida teli</span><span class="linebreak"></span>
<span class="line">ossibus ac nervis disclusis intus adacta,</span><span class="linebreak"></span>
<span class="line">at tamen insequitur languor terraeque petitus</span><span class="linebreak"></span>
<span class="line">suavis, et in terra mentis qui gignitur aestus,</span><span class="linebreak"></span>
<span class="line">interdumque quasi exsurgendi incerta voluntas.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>ergo corpoream naturam animi esse necessest,</span><span class="linebreak"></span>
<span class="line">corporeis quoniam telis ictuque laborat.</span><span class="linebreak"></span>
</p>
</section><notes></notes></section>