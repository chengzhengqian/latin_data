<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">nec crescit neque post mortem durare videtur.</span><span class="linebreak"></span>
<span class="line">non enim, ut umor aquae dimittit saepe vaporem</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>qui datus est, neque ea causa convellitur ipse,</span><span class="linebreak"></span>
<span class="line">sed manet incolumis, non, inquam, sic animai</span><span class="linebreak"></span>
<span class="line">discidium possunt artus perferre relicti,</span><span class="linebreak"></span>
<span class="line">sed penitus pereunt convulsi conque putrescunt.</span><span class="linebreak"></span>
<span class="line">ex ineunte aevo sic corporis atque animai</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>mutua vitalis discunt contagia motus,</span><span class="linebreak"></span>
<span class="line">maternis etiam membris alvoque reposta,</span><span class="linebreak"></span>
<span class="line">discidium ut nequeat fieri sine peste maloque;</span><span class="linebreak"></span>
<span class="line">ut videas, quoniam coniunctast causa salutis,</span><span class="linebreak"></span>
<span class="line">coniunctam quoque naturam consistere eorum.</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">350</span><span class="br"></span>Quod superest, siquis corpus sentire refutat</span><span class="linebreak"></span>
<span class="line">atque animam credit permixtam corpore toto</span><span class="linebreak"></span>
<span class="line">suscipere hunc motum quem sensum nominitamus,</span><span class="linebreak"></span>
<span class="line">vel manifestas res contra verasque repugnat.</span><span class="linebreak"></span>
<span class="line">quid sit enim corpus sentire quis adferet umquam,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>si non ipsa palam quod res dedit ac docuit nos?</span><span class="linebreak"></span>
<span class="line">“at dimissa anima corpus caret undique sensu.”</span><span class="linebreak"></span>
<span class="line">perdit enim quod non proprium fuit eius in aevo;</span><span class="linebreak"></span>
<span class="line">multaque praeterea perdit cum expellitur aevo.</span><span class="linebreak"></span></p>
<p class="lineGroup"><span class="line indent2">Dicere porro oculos nullam rem cernere posse,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>sed per eos animum ut foribus spectare reclusis,</span><span class="linebreak"></span>
<span class="line">difficilest, contra cum sensus ducat eorum;</span><span class="linebreak"></span>
<span class="line">sensus enim trahit atque acies detrudit ad ipsas,</span><span class="linebreak"></span>
<span class="line">fulgida praesertim cum cernere saepe nequimus,</span><span class="linebreak"></span>
</p></section><notes></notes></section>