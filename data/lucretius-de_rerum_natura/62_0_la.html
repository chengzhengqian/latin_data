<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">balantum pecudes: ita, quod natura reposcit,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>ad sua quisque fere decurrunt ubera lactis.</span><span class="linebreak"></span></p>
<p class="lineGroup"><span class="line indent2">Postremo quodvis frumentum non tamen omne</span><span class="linebreak"></span>
<span class="line">quidque suo genere inter se simile esse videbis,</span><span class="linebreak"></span>
<span class="line">quin intercurrat quaedam distantia formis.</span><span class="linebreak"></span>
<span class="line">concharumque genus parili ratione videmus</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>pingere telluris gremium, qua mollibus undis</span><span class="linebreak"></span>
<span class="line">litoris incurvi bibulam pavit aequor harenam.</span><span class="linebreak"></span></p>
<p class="lineGroup"><span class="line indent2">Quare etiam atque etiam simili ratione necessest,</span><span class="linebreak"></span>
<span class="line">natura quoniam constant neque facta manu sunt</span><span class="linebreak"></span>
<span class="line">unius ad certam formam primordia rerum,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>dissimili inter se quaedam volitare figura.</span><span class="linebreak"></span></p>
<p class="lineGroup"><span class="line indent2">Perfacile est animi ratione exsolvere nobis</span><span class="linebreak"></span>
<span class="line">quare fulmineus multo penetralior ignis</span><span class="linebreak"></span>
<span class="line">quam noster fluat e taedis terrestribus ortus;</span><span class="linebreak"></span>
<span class="line">dicere enim possis caelestem fulminis ignem</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>subtilem magis e parvis constare figuris</span><span class="linebreak"></span>
<span class="line">atque ideo transire foramina quae nequit ignis</span><span class="linebreak"></span>
<span class="line">noster hic e lignis ortus taedaque creatus.</span><span class="linebreak"></span>
<span class="line">praeterea lumen per cornum transit, at imber</span><span class="linebreak"></span>
<span class="line">respuitur. quare? nisi luminis illa minora</span><span class="linebreak"></span>
<span class="line">corpora sunt quam de quibus est liquor almus</span><span class="linebreak"></span>
<span class="line indent2"><span class="br"></span><span class="lineNumber">390</span><span class="br"></span>aquarum.</span><span class="linebreak"></span>
<span class="line">et quamvis subito per colum vina videmus</span><span class="linebreak"></span>
<span class="line">perfluere, at contra tardum cunctatur olivom,</span><span class="linebreak"></span>
<span class="line">aut quia nimirum maioribus est elementis</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_124_383"><sup class="lineRef">383</sup>fluat <span class="italic">OQGP</span>: fuat <span class="italic">Faber, who however rejects his own suggestion: “sed nil mutandum; est enim illustris trans-latio”</span></li></ul></section></notes></section>