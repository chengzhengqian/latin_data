<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">crudeles gaudent in tristi funere fratris</span><span class="linebreak"></span>
<span class="line">et consanguineum mensas odere timentque.</span><span class="linebreak"></span></p>
<p class="lineGroup"><span class="line indent2">Consimili ratione ab eodem saepe timore</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>macerat invidia ante oculos ilium esse potentem,</span><span class="linebreak"></span>
<span class="line">ilium aspectari, claro qui incedit honore,</span><span class="linebreak"></span>
<span class="line">ipsi se in tenebris volvi caenoque queruntur.</span><span class="linebreak"></span>
<span class="line">intereunt partim statuarum et nominis ergo.</span><span class="linebreak"></span>
<span class="line">et saepe usque adeo, mortis formidine, vitae</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>percipit humanos odium lucisque videndae,</span><span class="linebreak"></span>
<span class="line">ut sibi consciscant maerenti pectore letum</span><span class="linebreak"></span>
<span class="line">obliti fontem curarum hunc esse timorem:</span><span class="linebreak"></span>
<span class="line">hunc vexare pudorem, hunc vincula amicitiai</span><span class="linebreak"></span>
<span class="line">rumpere et in summa pietatem evertere suadet;</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>nam iam saepe homines patriam carosque parentis</span><span class="linebreak"></span>
<span class="line">prodiderunt, vitare Acherusia templa petentes.</span><span class="linebreak"></span>
<span class="line">nam veluti pueri trepidant atque omnia caecis</span><span class="linebreak"></span>
<span class="line">in tenebris metuunt, sic nos in luce timemus</span><span class="linebreak"></span>
<span class="line">interdum nilo quae sunt metuenda magis quam</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>quae pueri in tenebris pavitant finguntque futura.</span><span class="linebreak"></span>
<span class="line">hunc igitur terrorem animi tenebrasque necessest</span><span class="linebreak"></span>
<span class="line">non radii solis neque lucida tela diei</span><span class="linebreak"></span>
<span class="line">discutiant, sed naturae species ratioque.</span><span class="linebreak"></span>
</p>
<p class="lineGroup">
<span class="line">Primum animum dico, mentem quam saepe vocamus,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>in quo consilium vitae regimenque locatum est,</span><span class="linebreak"></span>
<span class="line">esse hominis partem nilo minus ac manus et pes</span><span class="linebreak"></span>
<span class="line">atque oculi partes animantis totius extant.</span><span class="linebreak"></span>
<span class="line">. . . . . . .</span><span class="linebreak"></span>
<span class="line">sensum animi certa non esse in parte locatum,</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_194_94"><sup class="lineRef">94</sup>quam <span class="italic">Charisius p. 272 Barwick</span>: quem <span class="italic">OQ VP</span></li><li class="note text" id="note_LCL181_194_97"><sup class="lineRef">97</sup><span class="italic">After this at least one line has been lost. Bailey suggests (e.g.)</span> at quidam contra haec (<span class="italic">already supplied by Diels</span>) falsa ratione putarunt (putarunt <span class="italic">supplied by Marullus). The fact that the first letters of this line and 97 are identical might account for the scribeâ€™s omission</span></li></ul></section></notes></section>