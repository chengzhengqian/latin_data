<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">120</span><span class="br"></span>praeclarumque velint caeli restinguere solem,</span><span class="linebreak"></span>
<span class="line">inmortalia mortali sermone notantes;</span><span class="linebreak"></span>
<span class="line">quae procul usque adeo divino a numine distent,</span><span class="linebreak"></span>
<span class="line">inque deum numero quae sint indigna videri,</span><span class="linebreak"></span>
<span class="line">notitiam potius praebere ut posse putentur</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>quid sit vitali motu sensuque remotum.</span><span class="linebreak"></span></p>
<p class="lineGroup"><span class="line indent2">Quippe etenim non est, cum quovis corpore ut esse</span><span class="linebreak"></span>
<span class="line">posse animi natura putetur consiliumque;</span><span class="linebreak"></span>
<span class="line">sicut in aethere non arbor, non aequore salso</span><span class="linebreak"></span>
<span class="line">nubes esse queunt neque pisces vivere in arvis</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>nec cruor in lignis neque saxis sucus inesse:</span><span class="linebreak"></span>
<span class="line">certum ac dispositumst ubi quicquid crescat et insit.</span><span class="linebreak"></span>
<span class="line">sic animi natura nequit sine corpore oriri</span><span class="linebreak"></span>
<span class="line">sola neque a nervis et sanguine longius esse,</span><span class="linebreak"></span>
<span class="line">quod si posset enim, multo prius ipsa animi vis</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>in capite aut umeris aut imis calcibus esse</span><span class="linebreak"></span>
<span class="line">posset et innasci quavis in parte soleret,</span><span class="linebreak"></span>
<span class="line">tandem in eodem homine atque in eodem vase</span><span class="linebreak"></span>
<span class="line indent2">manere.</span><span class="linebreak"></span>
<span class="line">quod quoniam nostro quoque constat corpore certum</span><span class="linebreak"></span>
<span class="line">dispositumque videtur ubi esse et crescere possit</span><span class="linebreak"></span>
<span class="line">seorsum anima atque animus, tanto magis infitiandum</span><span class="linebreak"></span>
<span class="line"><span class="br"></span><span class="lineNumber">141</span><span class="br"></span>totum posse extra corpus formamque animalem</span><span class="linebreak"></span>
<span class="line">putribus in glebis terrarum aut solis in igni</span><span class="linebreak"></span>
<span class="line">aut in aqua durare aut altis aetheris oris,</span><span class="linebreak"></span>
<span class="line">haud igitur constant divino praedita sensu,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>quandoquidem nequeunt vitaliter esse animata.</span><span class="linebreak"></span></p>
<p class="lineGroup"><span class="line indent2">Illud item non est ut possis credere, sedes</span><span class="linebreak"></span>
<span class="line">esse deum sanctas in mundi partibus ullis.</span><span class="linebreak"></span>
<span class="line">tenvis enim natura deum longeque remota</span><span class="linebreak"></span>
</p></section><notes></notes></section>