<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">250</span><span class="br"></span>quod tunc per totum concrescunt aera nubes,</span><span class="linebreak"></span>
<span class="line">undique uti tenebras omnis Acherunta reamur</span><span class="linebreak"></span>
<span class="line">liquisse et magnas caeli complesse cavernas:</span><span class="linebreak"></span>
<span class="line">usque adeo taetra nimborum nocte coorta</span><span class="linebreak"></span>
<span class="line">inpendent atrae formidinis ora superne,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>cum commoliri tempestas fulmina coeptat.</span><span class="linebreak"></span></p>
<p class="lineGroup"><span class="line indent2">Praeterea persaepe niger quoque per mare nimbus,</span><span class="linebreak"></span>
<span class="line">ut picis e caelo demissum flumen, in undas</span><span class="linebreak"></span>
<span class="line">sic cadit effertus tenebris procul et trahit atram</span><span class="linebreak"></span>
<span class="line">fulminibus gravidam tempestatem atque procellis,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>ignibus ac ventis cum primis ipse repletus,</span><span class="linebreak"></span>
<span class="line">in terra quoque ut horrescant ac tecta requirant.</span><span class="linebreak"></span>
<span class="line">sic igitur supera nostrum caput esse putandumst</span><span class="linebreak"></span>
<span class="line">tempestatem altam; neque enim caligine tanta</span><span class="linebreak"></span>
<span class="line">obruerent terras, nisi inaedificata superne</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>multa forent multis exempto nubila sole;</span><span class="linebreak"></span>
<span class="line">nec tanti possent venientes opprimere imbres,</span><span class="linebreak"></span>
<span class="line">flumina abundare ut facerent camposque natare,</span><span class="linebreak"></span>
<span class="line">si non extructis foret alte nubibus aether.</span><span class="linebreak"></span></p>
<p class="lineGroup"><span class="line indent2">Hic igitur ventis atque ignibus omnia plena</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>sunt; ideo passim fremitus et fulgura fiunt.</span><span class="linebreak"></span>
<span class="line">quippe etenim supra docui permulta vaporis</span><span class="linebreak"></span>
<span class="line">semina habere cavas nubes, et multa necessest</span><span class="linebreak"></span>
<span class="line">concipere ex solis radiis ardoreque eorum.</span><span class="linebreak"></span>
<span class="line">hoc ubi ventus eas idem qui cogit in unum</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>forte locum quemvis, expressit multa vaporis</span><span class="linebreak"></span>
<span class="line">semina seque simul cum eo commiscuit igni,</span><span class="linebreak"></span>
<span class="line">insinuatus ibi vertex versatur in arto</span><span class="linebreak"></span>
<span class="line">et calidis acuit fulmen fomacibus intus;</span><span class="linebreak"></span>
<span class="line">nam duplici ratione accenditur: ipse sua cum</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_512_266"><sup class="lineRef">266</sup>tanti. . . imbres <span class="italic">Lambinus (1570):</span> tanto . . . imbri <span class="italic">OQP</span></li></ul></section></notes></section>