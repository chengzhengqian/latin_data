<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">tum glacies aeris flamma devicta liquescit;</span><span class="linebreak"></span>
<span class="line">permanat calor argentum penetraleque frigus,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>quando utrumque manu retinentes pocula rite</span><span class="linebreak"></span>
<span class="line">sensimus, infuso lympharum rore supeme.</span><span class="linebreak"></span>
<span class="line">usque adeo in rebus solidi nil esse videtur.</span><span class="linebreak"></span>
<span class="line">sed quia vera tamen ratio naturaque rerum</span><span class="linebreak"></span>
<span class="line">cogit, ades, paucis dum versibus expediamus</span><span class="linebreak"></span>
<span class="line">esse ea quae solido atque aeterno corpore constent,</span><span class="linebreak"></span>
<span class="line"><span class="br"></span><span class="lineNumber">501</span><span class="br"></span>semina quae rerum primordiaque esse docemus,</span><span class="linebreak"></span>
<span class="line">unde omnis rerum nunc constet summa creata.</span><span class="linebreak"></span></p>
<p class="lineGroup"><span class="line indent2">Principio quoniam duplex natura duarum</span><span class="linebreak"></span>
<span class="line">dissimilis rerum longe constare repertast,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>corporis atque loci, res in quo quaeque geruntur,</span><span class="linebreak"></span>
<span class="line">esse utramque sibi per se puramque necessest.</span><span class="linebreak"></span>
<span class="line">nam quacumque vacat spatium, quod inane vocamus,</span><span class="linebreak"></span>
<span class="line">corpus ea non est; qua porro cumque tenet se</span><span class="linebreak"></span>
<span class="line">corpus, ea vacuum nequaquam constat inane.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>sunt igitur solida ac sine inani corpora prima.</span><span class="linebreak"></span></p>
<p class="lineGroup"><span class="line indent2">Praeterea quoniam genitis in rebus inanest,</span><span class="linebreak"></span>
<span class="line">materiem circum solidam constare necessest,</span><span class="linebreak"></span>
<span class="line">nec res ulla potest vera ratione probari</span><span class="linebreak"></span>
<span class="line">corpore inane suo celare atque intus habere,</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>si non, quod cohibet, solidum constare relinquas.</span><span class="linebreak"></span>
<span class="line">id porro nil esse potest nisi materiai</span><span class="linebreak"></span>
<span class="line">concilium, quod inane queat rerum cohibere.</span><span class="linebreak"></span>
<span class="line">materies igitur, solido quae corpore constat,</span><span class="linebreak"></span>
<span class="line">esse aeterna potest, cum cetera dissoluantur.</span><span class="linebreak"></span></p>
</section><notes></notes></section>