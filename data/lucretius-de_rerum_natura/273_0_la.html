<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">non satis est, verum pluris, unde una tamen sit;</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>corpus ut exanimum siquod procul ipse iacere</span><span class="linebreak"></span>
<span class="line">conspicias hominis, fit ut omnis dicere causas</span><span class="linebreak"></span>
<span class="line">conveniat leti, dicatur ut illius una;</span><span class="linebreak"></span>
<span class="line">nam neque eum ferro nec frigore vincere possis</span><span class="linebreak"></span>
<span class="line">interiisse neque a morbo neque forte veneno,</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>verum aliquid genere esse ex hoc quod contigit ei</span><span class="linebreak"></span>
<span class="line">scimus. item in multis hoc rebus dicere habemus.</span><span class="linebreak"></span>
</p>
<p class="lineGroup">
<span class="line indent2">Nilus in aestatem crescit campisque redundat</span><span class="linebreak"></span>
<span class="line">unicus in terris, Aegypti totius amnis.</span><span class="linebreak"></span>
<span class="line">is rigat Aegyptum medium per saepe calorem,</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>aut quia sunt aestate aquilones ostia contra,</span><span class="linebreak"></span>
<span class="line">anni tempore eo qui etesiae esse feruntur,</span><span class="linebreak"></span>
<span class="line">et contra fluvium flantes remorantur et, undas</span><span class="linebreak"></span>
<span class="line">cogentes sursus, replent coguntque manere.</span><span class="linebreak"></span>
<span class="line">nam dubio procul haec adverso flabra feruntur</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>flumine, quae gelidis ab stellis axis aguntur;</span><span class="linebreak"></span>
<span class="line">ille ex aestifera parti venit amnis ab austro,</span><span class="linebreak"></span>
<span class="line">inter nigra virum percocto saecla colore</span><span class="linebreak"></span>
<span class="line">exoriens penitus media ab regione diei.</span><span class="linebreak"></span></p>
<p class="lineGroup"><span class="line indent2">Est quoque uti possit magnus congestus harenae</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>fluctibus adversis oppilare ostia contra,</span><span class="linebreak"></span>
<span class="line">cum mare permotum ventis ruit intus harenam;</span><span class="linebreak"></span>
<span class="line">quo fit uti pacto liber minus exitus amnis</span><span class="linebreak"></span>
<span class="line">et proclivis item fiat minus impetus undis.</span><span class="linebreak"></span></p>
<p class="lineGroup"><span class="line indent2">Fit quoque uti pluviae forsan magis ad caput ei</span><span class="linebreak"></span>
</p></section><notes></notes></section>