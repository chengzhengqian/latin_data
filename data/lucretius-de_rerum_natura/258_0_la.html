<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">fervida fit glans in cursu, cum multa rigoris</span><span class="linebreak"></span>
<span class="line">corpora dimittens ignem concepit in auris.</span><span class="linebreak"></span></p>
<p class="lineGroup"><span class="line indent2">Fit quoque ut ipsius plagae vis excitet ignem,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>frigida cum venti pepulit vis missa sine igni,</span><span class="linebreak"></span>
<span class="line">nimirum quia, cum vementi perculit ictu,</span><span class="linebreak"></span>
<span class="line">confluere ex ipso possunt elementa vaporis</span><span class="linebreak"></span>
<span class="line">et simul ex illa quae tum res excipit ictum;</span><span class="linebreak"></span>
<span class="line">ut, lapidem ferro cum caedimus, evolat ignis,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>nec, quod frigida vis ferrist, hoc setius illi</span><span class="linebreak"></span>
<span class="line">semina concurrunt calidi fulgoris ad ictum.</span><span class="linebreak"></span>
<span class="line">sic igitur quoque res accendi fulmine debet,</span><span class="linebreak"></span>
<span class="line">opportuna fuit si forte et idonea flammis.</span><span class="linebreak"></span>
<span class="line">nec temere omnino plane vis frigida venti</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>esse potest, ea quae tanta vi missa supernest,</span><span class="linebreak"></span>
<span class="line">quin, prius in cursu si non accenditur igni,</span><span class="linebreak"></span>
<span class="line">at tepefacta tamen veniat commixta calore.</span><span class="linebreak"></span></p>
<p class="lineGroup"><span class="line indent2">Mobilitas autem fit fulminis et gravis ictus,</span><span class="linebreak"></span>
<span class="line">et celeri ferme percurrunt fulmina lapsu,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>nubibus ipsa quod omnino prius incita se vis</span><span class="linebreak"></span>
<span class="line">colligit et magnum conamen sumit eundi,</span><span class="linebreak"></span>
<span class="line">inde ubi non potuit nubes capere inpetis auctum,</span><span class="linebreak"></span>
<span class="line">exprimitur vis atque ideo volat impete miro,</span><span class="linebreak"></span>
<span class="line">ut validis quae de tormentis missa feruntur.</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">330</span><span class="br"></span>Adde quod e parvis et levibus est elementis,</span><span class="linebreak"></span>
<span class="line">nec facilest tali naturae obsistere quicquam;</span><span class="linebreak"></span>
<span class="line">inter enim fugit ac penetrat per rara viarum,</span><span class="linebreak"></span>
<span class="line">non igitur multis offensibus in remorando</span><span class="linebreak"></span>
<span class="line">haesitat, hanc ob rem celeri volat impete labens.</span><span class="linebreak"></span>
</p>
</section><notes></notes></section>