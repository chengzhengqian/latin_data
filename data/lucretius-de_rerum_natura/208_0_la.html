<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">tam magis expressus salsus de corpore sudor</span><span class="linebreak"></span>
<span class="line">augebat mare manando camposque natantis,</span><span class="linebreak"></span>
<span class="line">et tanto magis illa foras elapsa volabant</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>corpora multa vaporis et aeris, altaque caeli</span><span class="linebreak"></span>
<span class="line">densabant procul a terris fulgentia templa.</span><span class="linebreak"></span>
<span class="line">sidebant campi, crescebant montibus altis</span><span class="linebreak"></span>
<span class="line">ascensus; neque enim poterant subsidere saxa</span><span class="linebreak"></span>
<span class="line">nec pariter tantundem omnes succumbere partes.</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">495</span><span class="br"></span>Sic igitur terrae concreto corpore pondus</span><span class="linebreak"></span>
<span class="line">constitit, atque omnis mundi quasi limus in imum</span><span class="linebreak"></span>
<span class="line">confluxit gravis et subsedit funditus ut faex;</span><span class="linebreak"></span>
<span class="line">inde mare, inde aer, inde aether ignifer ipse</span><span class="linebreak"></span>
<span class="line">corporibus liquidis sunt omnia pura relicta,</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>et leviora aliis alia, et liquidissimus aether</span><span class="linebreak"></span>
<span class="line">atque levissimus aerias super influit auras,</span><span class="linebreak"></span>
<span class="line">nec liquidum corpus turbantibus aeris auris</span><span class="linebreak"></span>
<span class="line">commiscet: sinit haec violentis omnia verti</span><span class="linebreak"></span>
<span class="line">turbinibus, sinit incertis turbare procellis,</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>ipse suos ignis certo fert impete labens.</span><span class="linebreak"></span>
<span class="line">nam modice fluere atque uno posse aethera nisu</span><span class="linebreak"></span>
<span class="line">significat Pontos, mare certo quod fluit aestu,</span><span class="linebreak"></span>
<span class="line">unum labendi conservans usque tenorem.</span><span class="linebreak"></span></p>
<p class="lineGroup"><span class="line indent2">Motibus astrorum nunc quae sit causa canamus.</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>principio magnus caeli si vortitur orbis,</span><span class="linebreak"></span>
<span class="line">ex utraque polum parti premere aera nobis</span><span class="linebreak"></span>
<span class="line">dicendum est extraque tenere et claudere utrimque;</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_416_509-533"><sup class="lineRef">509-533</sup><span class="italic">bracketed or placed after 563 by several editors, but see Bailey 1398-1399</span></li></ul></section></notes></section>