<section class="div1 language" lang="la"><header><hgroup><h1>Lucretius</h1></hgroup></header><section class="div2">
<p class="lineGroup">
<span class="line indent2">Praeterea quaecumque manent aeterna necessust</span><span class="linebreak"></span>
<span class="line">aut, quia sunt solido cum corpore, respuere ictus</span><span class="linebreak"></span>
<span class="line">nec penetrare pati sibi quicquam quod queat artas</span><span class="linebreak"></span>
<span class="line">dissociare intus partis, ut materiai</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>corpora sunt quorum naturam ostendimus ante;</span><span class="linebreak"></span>
<span class="line">aut ideo durare aetatem posse per omnem,</span><span class="linebreak"></span>
<span class="line">plagarum quia sunt expertia, sicut inane est,</span><span class="linebreak"></span>
<span class="line">quod manet intactum neque ab ictu fungitur hilum;</span><span class="linebreak"></span>
<span class="line">aut etiam quia nulla loci sit copia circum,</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>quo quasi res possint discedere dissoluique,</span><span class="linebreak"></span>
<span class="line">sicut summarum summa est aeterna, neque extra</span><span class="linebreak"></span>
<span class="line">qui locus est quo dissiliant, neque corpora sunt quae</span><span class="linebreak"></span>
<span class="line">possint incidere et valida dissolvere plaga.</span><span class="linebreak"></span>
<span class="line">at neque, uti docui, solido cum corpore mundi</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>naturast, quoniam admixtumst in rebus inane,</span><span class="linebreak"></span>
<span class="line">nec tamen est ut inane, neque autem corpora desunt,</span><span class="linebreak"></span>
<span class="line">ex infinito quae possint forte coorta</span><span class="linebreak"></span>
<span class="line">corruere hanc rerum violento turbine summam</span><span class="linebreak"></span>
<span class="line">aut aliam quamvis cladem inportare pericli,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>nec porro natura loci spatiumque profundi</span><span class="linebreak"></span>
<span class="line">deficit, exspargi quo possint moenia mundi,</span><span class="linebreak"></span>
<span class="line">aut alia quavis possunt vi pulsa perire.</span><span class="linebreak"></span>
<span class="line">haud igitur leti praeclusa est ianua caelo</span><span class="linebreak"></span>
<span class="line">nec soli terraeque neque altis aequoris undis,</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>sed patet immani et vasto respectat hiatu.</span><span class="linebreak"></span>
<span class="line">quare etiam nativa necessumst confiteare</span><span class="linebreak"></span>
<span class="line">haec eadem; neque enim, mortali corpore quae sunt,</span><span class="linebreak"></span>
<span class="line">ex infinito iam tempore adhuc potuissent</span><span class="linebreak"></span>
<span class="line">inmensi validas aevi contemnere vires.</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">380</span><span class="br"></span>Denique tantopere inter se cum maxima mundi</span><span class="linebreak"></span>
</p></section><notes></notes></section>