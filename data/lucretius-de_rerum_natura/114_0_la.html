<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">aut aliam quamvis naturam flectere quaerit.</span><span class="linebreak"></span>
<span class="line">at neque transferri sibi partis nec tribui vult</span><span class="linebreak"></span>
<span class="line">inmortale quod est quicquam neque defluere hilum;</span><span class="linebreak"></span>
<span class="line">nam quodcumque suis mutatum finibus exit,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>continuo hoc mors est illius quod fuit ante.</span><span class="linebreak"></span>
<span class="line">ergo animus sive aegrescit, mortalia signa</span><span class="linebreak"></span>
<span class="line">mittit, uti docui, seu flectitur a medicina:</span><span class="linebreak"></span>
<span class="line">usque adeo falsae rationi vera videtur</span><span class="linebreak"></span>
<span class="line">res occurrere et effugium praecludere eunti,</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>ancipitique refutatu convincere falsum.</span><span class="linebreak"></span>
</p>
<p class="lineGroup">
<span class="line indent2">Denique saepe hominem paulatim cernimus ire</span><span class="linebreak"></span>
<span class="line">et membratim vitalem deperdere sensum:</span><span class="linebreak"></span>
<span class="line">in pedibus primum digitos livescere et unguis,</span><span class="linebreak"></span>
<span class="line">inde pedes et crura mori, post inde per artus</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>ire alios tractim gelidi vestigia leti.</span><span class="linebreak"></span>
<span class="line">scinditur haec animae quoniam natura, nec uno</span><span class="linebreak"></span>
<span class="line">tempore sincera existit, mortalis habendast.</span><span class="linebreak"></span>
<span class="line">quod si forte putas ipsam se posse per artus</span><span class="linebreak"></span>
<span class="line">introrsum trahere et partis conducere in unum,</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>atque ideo cunctis sensum deducere membris,</span><span class="linebreak"></span>
<span class="line">at locus ille tamen, quo copia tanta animai</span><span class="linebreak"></span>
<span class="line">cogitur, in sensu debet maiore videri;</span><span class="linebreak"></span>
<span class="line">qui quoniam nusquamst, nimirum ut diximus ante,</span><span class="linebreak"></span>
<span class="line">dilaniata foras dispargitur, interit ergo.</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>quin etiam si iam libeat concedere falsum,</span><span class="linebreak"></span>
<span class="line">et dare posse animam glomerari in corpore eorum</span><span class="linebreak"></span>
<span class="line">lumina qui linquunt moribundi particulatim,</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_228_531"><sup class="lineRef">531</sup>haec animae <span class="italic">W. Clausen, CR N.S. 41 (1991) 545-546:</span> atque animo haec (hec V) <span class="italic">OQVP:</span> atqui animae <span class="italic">Lambinus:</span> itque animae hoc <span class="italic">Munro:</span> itque animae haec <span class="italic">Bailey (1947)</span></li></ul></section></notes></section>