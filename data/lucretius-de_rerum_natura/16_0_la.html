<section class="div1 language" lang="la"><header><hgroup><h1>Lucretius</h1></hgroup></header><section class="div2"><p class="lineGroup">
<span class="line">cedere squamigeris latices nitentibus aiunt</span><span class="linebreak"></span>
<span class="line">et liquidas aperire vias, quia post loca pisces</span><span class="linebreak"></span>
<span class="line">linquant, quo possint cedentes confluere undae;</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>sic alias quoque res inter se posse moveri</span><span class="linebreak"></span>
<span class="line">et mutare locum, quamvis sint omnia plena.</span><span class="linebreak"></span>
<span class="line">scilicet id falsa totum ratione receptumst.</span><span class="linebreak"></span>
<span class="line">nam quo squamigeri poterunt procedere tandem,</span><span class="linebreak"></span>
<span class="line">ni spatium dederint latices? concedere porro</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>quo poterunt undae, cum pisces ire nequibunt?</span><span class="linebreak"></span>
<span class="line">aut igitur motu privandumst corpora quaeque,</span><span class="linebreak"></span>
<span class="line">aut esse admixtum dicundumst rebus inane,</span><span class="linebreak"></span>
<span class="line">unde initum primum capiat res quaeque movendi.</span><span class="linebreak"></span></p>
<p class="lineGroup"><span class="line indent2">Postremo duo de concursu corpora late</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>si cita dissiliant, nempe aer omne necessest,</span><span class="linebreak"></span>
<span class="line">inter corpora quod fiat, possidat inane.</span><span class="linebreak"></span>
<span class="line">is porro quamvis circum celerantibus auris</span><span class="linebreak"></span>
<span class="line">confluat, haud poterit tamen uno tempore totum</span><span class="linebreak"></span>
<span class="line">compleri spatium; nam primum quemque necessest</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>occupet ille locum, deinde omnia possideantur.</span><span class="linebreak"></span>
<span class="line">quod si forte aliquis, cum corpora dissiluere,</span><span class="linebreak"></span>
<span class="line">tum putat id fieri quia se condenseat aer,</span><span class="linebreak"></span>
<span class="line">errat; nam vacuum tum fit quod non fuit ante</span><span class="linebreak"></span>
<span class="line">et repletur item vacuum quod constitit ante;</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>nec tali ratione potest denserier aer,</span><span class="linebreak"></span>
<span class="line">nec, si iam posset, sine inani posset, opinor,</span><span class="linebreak"></span>
<span class="line">ipse in se trahere et partis conducere in unum.</span><span class="linebreak"></span>
</p>
<p class="lineGroup">
<span class="line indent2">Quapropter, quamvis causando multa moreris,</span><span class="linebreak"></span>
<span class="line">esse in rebus inane tamen fateare necessest.</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_32_384"><sup class="lineRef">384</sup>late <span class="italic">Cod. Vat. Ottob. lot.</span> 1954, <span class="italic">variant in Cod. Vat. lot.</span> 3275: lata <span class="italic">OQGP</span></li></ul></section></notes></section>