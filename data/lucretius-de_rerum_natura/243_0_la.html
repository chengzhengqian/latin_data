<section class="div1 language" lang="la"><header><hgroup><h1>Lucretius</h1></hgroup></header><section class="div2">
<p class="lineGroup">
<span class="line indent2">At liquidas avium voces imitarier ore</span><span class="linebreak"></span>
<span class="line"><span class="br"></span><span class="lineNumber">1380</span><span class="br"></span>ante fuit multo quam levia carmina cantu</span><span class="linebreak"></span>
<span class="line">concelebrare homines possent aurisque iuvare.</span><span class="linebreak"></span>
<span class="line">et zephyri, cava per calamorum, sibila primum</span><span class="linebreak"></span>
<span class="line">agrestis docuere cavas inflare cicutas.</span><span class="linebreak"></span>
<span class="line">inde minutatim dulcis didicere querellas,</span><span class="linebreak"></span>
<span class="line"><span class="br"></span><span class="lineNumber">1385</span><span class="br"></span>tibia quas fundit digitis pulsata canentum,</span><span class="linebreak"></span>
<span class="line">avia per nemora ac silvas saltusque reperta,</span><span class="linebreak"></span>
<span class="line">per loca pastorum deserta atque otia dia.</span><span class="linebreak"></span>
<span class="line">[sic unumquicquid paulatim protrahit aetas</span><span class="linebreak"></span>
<span class="line">in medium ratioque in luminis erigit oras.]</span><span class="linebreak"></span></p>
<p class="lineGroup"><span class="line indent2"><span class="br"></span><span class="lineNumber">1390</span><span class="br"></span>Haec animos ollis mulcebant atque iuvabant</span><span class="linebreak"></span>
<span class="line">cum satiate cibi; nam tum sunt omnia cordi.</span><span class="linebreak"></span>
<span class="line">saepe itaque inter se prostrati in gramine molli</span><span class="linebreak"></span>
<span class="line">propter aquae rivom sub ramis arboris altae</span><span class="linebreak"></span>
<span class="line">non magnis opibus iucunde corpora habebant,</span><span class="linebreak"></span>
<span class="line"><span class="br"></span><span class="lineNumber">1395</span><span class="br"></span>praesertim cum tempestas ridebat et anni</span><span class="linebreak"></span>
<span class="line">tempora pingebant viridantis floribus herbas.</span><span class="linebreak"></span>
<span class="line">tum ioca, tum sermo, tum dulces esse cachinni</span><span class="linebreak"></span>
<span class="line">consuerant; agrestis enim tum musa vigebat.</span><span class="linebreak"></span>
<span class="line">tum caput atque umeros plexis redimire coronis</span><span class="linebreak"></span>
<span class="line"><span class="br"></span><span class="lineNumber">1400</span><span class="br"></span>floribus et foliis lascivia laeta monebat,</span><span class="linebreak"></span>
<span class="line">atque extra numerum procedere membra moventes</span><span class="linebreak"></span>
<span class="line">duriter et duro terram pede pellere matrem;</span><span class="linebreak"></span>
<span class="line">unde oriebantur risus dulcesque cachinni,</span><span class="linebreak"></span>
<span class="line">omnia quod nova tum magis haec et mira vigebant.</span><span class="linebreak"></span>
<span class="line"><span class="br"></span><span class="lineNumber">1405</span><span class="br"></span>et vigilantibus hinc aderant solacia somno,</span><span class="linebreak"></span>
<span class="line">ducere multimodis voces et flectere cantus</span><span class="linebreak"></span>
</p></section><notes><section class="footnotes"><ul><li class="note text" id="note_LCL181_486_1388-1389"><sup class="lineRef">1388-1389</sup>= 1454-1455 <span class="italic">deleted by Lachmann, probably interpolated, but it is just possible that Lucr. wrote them here without adjusting them to their context</span></li><li class="note text" id="note_LCL181_486_1400"><sup class="lineRef">1400</sup>monebat <span class="italic">F</span>: monebant <span class="italic">A</span>: movebat <span class="italic">OQBL, Diels, Martin</span></li></ul></section></notes></section>