<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

praedicabas, Chaereae arbitratu causam agebas.</p>
</section>
<section class="div2">
<p>VII. Fraudavit Roscius! Est hoc quidem primum auribus animisque omnium absurdum. Quid si tandem aliquem divitem timidum, dementem, inertem nactus esset, qui experiri non posset? Tamen incredibile esset. Verum tamen, quem fraudarit,
<span class="br"></span><span class="lineNumber">20</span><span class="br"></span>videamus. C. Fannium Chaeream Roscius fraudavit! Oro atque obsecro vos, qui nostis, vitam inter se utriusque conferte, qui non nostis, faciem utriusque considerate. Nonne ipsum caput et supercilia illa penitus abrasa olere malitiam et clamitare calliditatem videntur? non ab imis unguibus usque ad verticem summum, si quam coniecturam affert hominibus tacita corporis figura, ex fraude, fallaciis, mendaciis constare totus videtur? qui idcirco capite et superciliis semper est rasis, ne ullum pilum viri boni habere dicatur; cuius personam praeclare Roscius in scaena tractare consuevit, neque tamen pro beneficio ei par gratia refertur. Nam Ballionem illum improbissimum et periurissimum lenonem cum agit, agit Chaeream; persona illa lutulenta, impura, invisa in huius moribus, natura vitaque est expressa. Qui quam ob rem Roscium similem sui in fraude et malitia existimarit, mirum<a class="footnoteLink" href="#note_LCL240_292_1" id="target_note_LCL240_292_1"><sup>1</sup></a> mihi videtur, nisi forte quod praeclare hunc
<span class="br"></span><span class="lineNumber">21</span><span class="br"></span>imitari se in persona lenonis animadvertit. Quam ob rem etiam atque etiam considera, C. Piso, quis quem fraudasse dicatur. Roscius Fannium! Quid est hoc?




</p></section><notes><section class="footnotes"><ul><li class="note" id="note_LCL240_292_1"><a class="footnoteCrossrefLink" href="#target_note_LCL240_292_1" title="Click to highlight in text"><sup class="lineRef">1</sup>mihi <span class="italic"><span class="sc">mss.</span></span>: mirum <span class="italic">Madvig</span>: mihi vix videtur <span class="italic">Clark.</span></a></li><script type="text/javascript">document.getElementById('note_LCL240_292_1').style.display = "none";</script></ul></section></notes></section>