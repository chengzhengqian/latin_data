<section class="div1 language" lang="la"><header><hgroup><h1>Appendix Vergiliana</h1></hgroup></header>
<p class="lineGroup">
<span class="line"><span class="br"></span><span class="lineNumber">155</span><span class="br"></span>excelsis subter dumis, quos leniter adflans</span><span class="linebreak"></span>
<span class="line">aura susurrantis poscit confundere venti.</span><span class="linebreak"></span>
<span class="line indent2">Pastor, ut ad fontem densa requievit in umbra,</span><span class="linebreak"></span>
<span class="line">mitem concepit proiectus membra soporem,</span><span class="linebreak"></span>
<span class="line">anxius insidiis nullis, sed lentus in herbis</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>securo pressos somno mandaverat artus.</span><span class="linebreak"></span>
<span class="line">stratus humi dulcem capiebat corde quietem,</span><span class="linebreak"></span>
<span class="line">ni Fors incertos iussisset ducere casus.</span><span class="linebreak"></span>
<span class="line">nam solitum volvens ad tempus tractibus isdem</span><span class="linebreak"></span>
<span class="line">immanis vario maculatus corpore serpens,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>mersus ut in limo magno subsideret aestu,</span><span class="linebreak"></span>
<span class="line">obvia vibranti carpens, gravis aëre, lingua</span><span class="linebreak"></span>
<span class="line">squamosos late torquebat motibus orbes:</span><span class="linebreak"></span>
<span class="line">tollebant irae venientis ad omnia visus.</span><span class="linebreak"></span>
<span class="line">iam magis atque magis corpus revolubile volvens</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>attollit nitidis pectus fulgoribus, effert</span><span class="linebreak"></span>
<span class="line">sublimi cervice caput, cui crista superne</span><span class="linebreak"></span>
<span class="line">edita purpureo lucens maculatur amictu</span><span class="linebreak"></span>
<span class="line">aspectuque micant flammarum lumina torvo.</span><span class="linebreak"></span>
<span class="line">metabat sese circum loca, cum videt anguis</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>adversum recubare ducem gregis. acrior instat</span><span class="linebreak"></span>
<span class="line">lumina diffundens intendere et obvia torvus</span><span class="linebreak"></span>
<span class="line">saepius arripiens infringere, quod sua quisquam</span><span class="linebreak"></span>
<span class="line">ad vada venisset. naturae comparat arma:</span><span class="linebreak"></span>
<span class="line">ardet mente, furit stridoribus, intonat ore,</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>flexibus eversis torquentur corporis orbes,</span><span class="linebreak"></span>
<span class="line">manant sanguineae per tractus undique guttae,</span><span class="linebreak"></span>
<span class="line">spiritibus rumpit fauces. cui cuncta parantur,</span><span class="linebreak"></span>
<span class="line">parvulus hunc prior umoris conterret alumnus</span><span class="linebreak"></span>
<span class="line">et mortem vitare monet per acumina; namque,</span><span class="linebreak"></span>
</p>
<notes><section class="footnotes"><ul><li class="note text" id="note_LCL064_416_182"><sup class="lineRef">182</sup>parantur <span class="italic">Housman:</span> paranti Ω</li></ul></section></notes></section>