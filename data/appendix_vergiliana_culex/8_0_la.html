<section class="div1 language" lang="la"><header><hgroup><h1>Appendix Vergiliana</h1></hgroup></header>
<p class="lineGroup">
<span class="line"><span class="br"></span><span class="lineNumber">185</span><span class="br"></span>qua diducta genas pandebant lumina gemmis,</span><span class="linebreak"></span>
<span class="line">hac senioris erat naturae pupula telo</span><span class="linebreak"></span>
<span class="line">icta levi, cum prosiluit furibundus et illum</span><span class="linebreak"></span>
<span class="line">obtritum morti misit, cui dissitus omnis</span><span class="linebreak"></span>
<span class="line">spiritus et cessit sensus. tum torva tenentem</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>lumina respexit serpentem comminus; inde</span><span class="linebreak"></span>
<span class="line">impiger, exanimis, vix compos mente refugit</span><span class="linebreak"></span>
<span class="line">et validum dextra detraxit ab arbore truncum</span><span class="linebreak"></span>
<span class="line">(qui casus sociarit opem numenve deorum</span><span class="linebreak"></span>
<span class="line">prodere sit dubium, valuit sed vincere tales</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>spiras squamosi volventia membra draconis)</span><span class="linebreak"></span>
<span class="line">atque reluctantis crebris foedeque petentis</span><span class="linebreak"></span>
<span class="line">ictibus ossa ferit, cingunt qua tempora cristae;</span><span class="linebreak"></span>
<span class="line">et quod erat tardus somni languore remoti</span><span class="linebreak"></span>
<span class="line">nec senis aspiciens timor obcaecaverat artus,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>hoc minus implicuit dira formidine mentem.</span><span class="linebreak"></span>
<span class="line">quem postquam vidit caesum languescere, sedit.</span><span class="linebreak"></span>
<span class="line indent2">Iam quatit et biiuges oriens Erebeis equos Nox</span><span class="linebreak"></span>
<span class="line">et piger aurata procedit Vesper ab Oeta,</span><span class="linebreak"></span>
<span class="line">cum grege compulso pastor duplicantibus umbris</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>vadit et in fessos requiem dare comparat artus.</span><span class="linebreak"></span>
<span class="line">cuius ut intravit levior per corpora somnus</span><span class="linebreak"></span>
<span class="line">languidaque effuso requierunt membra sopore,</span><span class="linebreak"></span>
<span class="line">effigies ad eum culicis devenit et illi</span><span class="linebreak"></span>
<span class="line">tristis ab eventu cecinit convicia mortis.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>“quîs” inquit “meritis ad quae delatus acerbas</span><span class="linebreak"></span>
<span class="line">cogor adire vices? tua dum mihi carior ipsa</span><span class="linebreak"></span>
<span class="line">vita fuit vita, rapior per inania ventis.</span><span class="linebreak"></span>
</p>
<notes><section class="footnotes"><ul><li class="note text" id="note_LCL064_418_195"><sup class="lineRef">195</sup>&lt;spiras&gt; <span class="italic">Housman:</span> horrida Ω</li><li class="note text" id="note_LCL064_418_199"><sup class="lineRef">199</sup>nec senis <span class="italic">Hertzberg:</span> nescius Ω</li></ul></section></notes></section>