<section class="div1 language" lang="la"><header><hgroup><h1>Appendix vergiliana</h1></hgroup></header>
<p class="lineGroup">
<span class="line"><span class="br"></span><span class="lineNumber">515</span><span class="br"></span>cum sonitu ad caelum stridentibus extulit alis</span><span class="linebreak"></span>
<span class="line">et multum late dispersit in aequora rorem,</span><span class="linebreak"></span>
<span class="line">infelix virgo nequiquam a morte recepta</span><span class="linebreak"></span>
<span class="line">incultum solis in rupibus exigit aevum,</span><span class="linebreak"></span>
<span class="line">rupibus et scopulis et litoribus desertis.</span><span class="linebreak"></span>
<span class="line indent2"><span class="br"></span><span class="lineNumber">520</span><span class="br"></span>Nec tamen hoc ipsum poena sine: namque deum rex,</span><span class="linebreak"></span>
<span class="line">omnia qui imperio terrarum milia versat,</span><span class="linebreak"></span>
<span class="line">commotus talem ad superos volitare puellam,</span><span class="linebreak"></span>
<span class="line">cum pater exstinctus caeca sub nocte lateret,</span><span class="linebreak"></span>
<span class="line">illi pro pietate sua (nam saepe nitentum</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>sanguine taurorum supplex resperserat aras,</span><span class="linebreak"></span>
<span class="line">saepe deum largo decorarat munere sedes)</span><span class="linebreak"></span>
<span class="line">reddidit optatam mutato corpore vitam</span><span class="linebreak"></span>
<span class="line">fecitque in terris haliaeetos ales ut esset:</span><span class="linebreak"></span>
<span class="line">quippe aquilis semper gaudet deus ille coruscis.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>huic vero miserae, quoniam damnata deorum</span><span class="linebreak"></span>
<span class="line">iudicio pactique ea coniugis ante fuisset,</span><span class="linebreak"></span>
<span class="line">infesti apposuit odium crudele parentis.</span><span class="linebreak"></span>
<span class="line">namque ut in aetherio signorum limite praestans,</span><span class="linebreak"></span>
<span class="line">unum quem duplici stellarunt sidere divi,</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>Scorpios alternis clarum fugat Oriona,</span><span class="linebreak"></span>
<span class="line">sic inter sese tristis haliaeetos iras</span><span class="linebreak"></span>
<span class="line">et Ciris memori servant ad saecula fato.</span><span class="linebreak"></span>
<span class="line">quacumque illa levem fugiens secat aethera pennis,<a class="footnoteLink" href="#note_LCL064_482_538" id="target_note_LCL064_482_538">538–41</a>
</span><span class="linebreak"></span>
<span class="line">ecce inimicus, atrox, magno stridore per auras</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>insequitur Nisus; qua se fert Nisus ad auras,</span><span class="linebreak"></span>
<span class="line">illa levem fugiens raptim secat aethera pennis.</span><span class="linebreak"></span>
</p>
<notes><section class="footnotes"><ul><li class="note text" id="note_LCL064_482_524"><sup class="lineRef">524</sup>nitentum <span class="italic">ed.</span> 1500: videmus Ω</li><li class="note text" id="note_LCL064_482_531"><sup class="lineRef">531</sup>pacti <span class="italic">(Ellis)</span> que ea <span class="italic">Housman:</span> namque et <span class="italic">B:</span> natique et <span class="italic">B</span>
<sup>2</sup>
</li><li class="note text" id="note_LCL064_482_533"><sup class="lineRef">533</sup>limite <span class="italic">Housman:</span> munere Ω</li><li class="note text" id="note_LCL064_482_534"><sup class="lineRef">534</sup>stellarunt ... divi <span class="italic">Housman:</span> stellarum ... vidi Ω</li><li class="note text" id="note_LCL064_482_538"><sup class="lineRef">538–41</sup>= <span class="italic">Georg</span>. 1.406–9.</li></ul></section></notes></section>