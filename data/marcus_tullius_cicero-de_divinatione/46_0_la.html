<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

animi vehementius, saepe etiam cura et timore, qualis est illa</p>
<p class="lineGroup">
<span class="line indent1">flexánima tamquam lýmphata aut Bacchí sacris</span><span class="linebreak"></span>
<span class="line indent1">commóta in tumulis Teúcrum commemoráns suum.</span><span class="linebreak"></span>
</p>
<p>XXXVII. “Atque etiam illa concitatio declarat vim in animis esse divinam. Negat enim sine furore Democritus quemquam poëtam magnum esse posse, quod idem dicit Plato. Quem, si placet, appellet furorem, dum modo is furor ita laudetur, ut in Phaedro Platonis laudatus est. Quid? vestra oratio in causis, quid ipsa actio potest esse vehemens et gravis et copiosa, nisi est animus ipse commotior? Equidem etiam in te saepe vidi et, ut ad leviora veniamus, in Aesopo, familiari tuo, tantum ardorem vultuum atque motuum, ut eum vis quaedam abstraxisse a sensu mentis videretur.</p>
<p><span class="br"></span><span class="lineNumber">81</span><span class="br"></span>“Obiciuntur etiam saepe formae quae reapse nullae sunt, speciem autem offerunt; quod contigisse Brenno dicitur eiusque Gallicis copiis, cum fano Apollinis Delphici nefarium bellum intulisset. Tum enim ferunt ex oraclo ecfatam esse Pythiam :</p>
<blockquote><p>
<span class="line">ego próvidebo rem ístam et albae vírgines.</span><span class="linebreak"></span>
</p></blockquote>
<p class="noindent">Ex quo factum ut viderentur virgines ferre arma contra et nive Gallorum obrueretur exercitus.</p>
<p>XXXVIII. “Aristoteles quidem eos etiam, qui valetudinis vitio furerent et melancholici dicerentur,







</p></section><notes></notes></section>