<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="lineGroup">
<span class="line">pόpulo commutátionem rérum portendít fore</span><span class="linebreak"></span>
<span class="line">pérpropinquam. haec béne verruncent pópulo. nam quod</span><span class="linebreak"></span>
<span class="line">ad dexteram</span><span class="linebreak"></span>
<span class="line">cépit cursum ab laéva signum praépotens, pulchérrime</span><span class="linebreak"></span>
<span class="line">aúguratum est rém Romanam públicam summám fore.</span><span class="linebreak"></span>
</p>
<p><span class="br"></span><span class="lineNumber">46</span><span class="br"></span>XXIII. “Age nunc ad externa redeamus. Matrem Phalaridis scribit Ponticus Heraclides, doctus vir, auditor et discipulus Platonis, visam esse videre in somnis simulacra deorum, quae ipsa domi consecravisset; ex eis Mercurium e patera, quam dextera manu teneret, sanguinem visum esse fundere; qui cum terram attigisset, refervescere videretur sic, ut tota domus sanguine redundaret. Quod matris somnium inmanis fili crudelitas comprobavit.</p>
<p>“Quid ego, quae magi Cyro illi principi interpretati sint, ex Dinonis Persicis proferam? Nam cum dormienti ei sol ad pedes visus esset, ter eum scribit frustra appetivisse manibus, cum se convolvens sol elaberetur et abiret; ei magos dixisse, quod genus sapientium et doctorum habebatur in Persis, ex triplici appetitione solis triginta annos Cyrum regnaturum esse portendi. Quod ita contigit; nam ad septuagesimum pervenit, cum quadraginta natus annos regnare coepisset.</p>
<p><span class="br"></span><span class="lineNumber">47</span><span class="br"></span>“Est profecto quiddam etiam in barbaris gentibus praesentiens atque divinans, siquidem ad mortem proficiscens Callanus Indus, cum inscenderet in rogum ardentem, ‘O praeclarum discessum,’ inquit,


</p></section><notes></notes></section>