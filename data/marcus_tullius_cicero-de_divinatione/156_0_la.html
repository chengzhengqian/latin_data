<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>‘Baro,’ inquit, ‘victum te esse non vides? ista enim avis insectans alias avis et agitans semper ipsa postrema est.’</p>
<p><span class="br"></span><span class="lineNumber">145</span><span class="br"></span>“Parere quaedam matrona cupiens. dubitans essetne praegnans, visa est in quiete obsignatam habere naturam. Rettulit. Negavit eam, quoniam obsignata fuisset, concipere potuisse. At alter praegnantem esse dixit ; nam inane obsignari nihil solere. Quae est ars coniectoris eludentis ingenio? an ea, quae dixi, et innumerabilia, quae collecta habent Stoici, quicquam significant nisi acumen hominum ex similitudine aliqua coniecturam modo huc, modo illuc ducentium? Medici signa quaedam habent ex venis et spiritu aegroti multisque ex aliis futura praesentiunt; gubernatores cum exsultantis lolligines viderunt aut delphinos se in portum conicientes, tempestatem significari putant. Haec ratione explicari et ad naturam revocari facile possunt, ea vero, quae paulo ante dixi, nullo modo.</p>
<p><span class="br"></span><span class="lineNumber">146</span><span class="br"></span>LXXI. “At enim observatio diuturna (haec enim pars una restat) notandis rebus fecit artem. An tandem? somnia observari possunt? quonam modo? sunt enim innumerabiles varietates; nihil tam praepostere, tam incondite, tam monstruose cogitari potest, quod non possimus somniare. Quo modo


</p></section><notes></notes></section>