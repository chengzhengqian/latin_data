<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Sed quoniam dant aliquid, idque non parvum, vaticinationes cum somniis, nihil est quod cum his magnopere pugnemus, praesertim cum sint qui omnino nullam divinationem probent.</p>
<p><span class="br"></span><span class="lineNumber">114</span><span class="br"></span>â€œErgo et ei, quorum animi spretis corporibus evolant atque excurrunt foras, ardore aliquo inflammati atque incitati, cernunt illa profecto quae vaticinantes pronuntiant; multisque rebus inflammantur tales animi qui corporibus non inhaerent, ut ei qui sono quodam vocum et Phrygiis cantibus incitantur. Multos nemora silvaeque, multos amnes aut maria commovent. Credo etiam anhelitus quosdam fuisse terrarum quibus inflatae mentes oracla funderent. Quorum furibunda mens videt ante multo, quae sint futura. Quo de genere illa sunt:</p>
<blockquote><p>
<span class="line">eheu videte! iudicabit inclytum iudicium</span><span class="linebreak"></span>
<span class="line">inter deas tres aliquis; quo iudicio Lacedaemonia</span><span class="linebreak"></span>
<span class="line">mulier, furiarum una, adveniet.</span><span class="linebreak"></span>
</p></blockquote>
<p class="indent">Eodem enim modo multa a vaticinantibus saepe praedicta sunt, neque solum verbis, sed etiam</p>
<blockquote><p>
<span class="line">versibus quos olim Fauni vatesque canebant.</span><span class="linebreak"></span>
</p></blockquote>
<span class="br"></span><span class="lineNumber">115</span><span class="br"></span><p class="noindent">Similiter Marcius et Publicius vates cecinisse dicuntur; quo de genere Apollinis operta prolata sunt.</p>
</section><notes></notes></section>