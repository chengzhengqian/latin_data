<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

liceat ‘acervalem’ appellare; sed nihil opus est; ut enim ipsa philosophia et multa verba Graecorum, sic ‘sorites’ satis Latino sermone tritus est),—ergo haec quoque dialectici dicent, non divini.</p>
<p>“Quid? cum quaeritur, qui sit optimus rei publicae status, quae leges, qui mores aut utiles aut inutiles, haruspicesne ex Etruria arcessentur, an principes statuent et delecti viri periti rerum <span class="br"></span><span class="lineNumber">12</span><span class="br"></span>civilium? Quodsi nec earum rerum, quae subiectae sensibus sunt, ulla divinatio est nec earum, quae artibus continentur, nec earum, quae in philosophia disseruntur, nec earum, quae in re publica versantur, quarum rerum sit, nihil prorsus intellego; nam aut omnium debet esse, aut aliqua ei materia danda est, in qua versari possit. Sed nec omnium divinatio est, ut ratio docuit, nec locus nec materia invenitur, cui divinationem praeficere possimus.</p>
<p>V. Vide igitur, ne nulla sit divinatio. Est quidam Graecus vulgaris in hanc sententiam versus:</p>
<blockquote><p>
<span class="line">bene quί coniciet, vátem hunc perhibebo óptumum.</span><span class="linebreak"></span>
</p></blockquote>
<p class="noindent">Num igitur aut, quae tempestas impendeat, vates melius coniciet quam gubernator? aut morbi naturam acutius quam medicus? aut belli administrationem prudentius quam imperator coniectura assequetur?</p>
</section><notes></notes></section>