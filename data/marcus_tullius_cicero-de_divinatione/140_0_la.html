<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

me, Catonem, Varronem, Coponium ipsum, consilia deorum immortalium perspicere potuisse?</p>
<p><span class="br"></span><span class="lineNumber">115</span><span class="br"></span>LVI. “Sed iam ad te venio,</p>
<blockquote><p>
<span class="line">ó sancte Apollo, qui úmbilicum cértum terrarum óbsides,</span><span class="linebreak"></span>
<span class="line">únde superstitiósa primum saéva evasit vóx fera.</span><span class="linebreak"></span>
</p></blockquote>
<p class="noindent">Tuis enim oraculis Chrysippus totum volumen implevit partim falsis, ut ego opinor, partim casu veris, ut fit in omni oratione saepissime; partim flexiloquis et obscuris, ut interpres egeat interprete, et sors ipsa ad sortes referenda sit; partim ambiguis, et quae ad dialecticum deferenda sint. Nam cum illa sors edita est opulentissimo regi Asiae :</p>
<blockquote><p>
<span class="line">Croesus Halyn penetrans magnam pervertet opum vim,</span><span class="linebreak"></span>
</p></blockquote>
<p class="noindent">hostium vim se perversurum putavit, pervertit autem <span class="br"></span><span class="lineNumber">116</span><span class="br"></span>suam. Utrum igitur eorum accidisset, verum oraclum fuisset. Cur autem hoc credam umquam editum Croeso? aut Herodotum cur veraciorem ducam Ennio? Num minus ille potuit de Croeso quam de Pyrrho fingere Ennius? Quis enim est qui credat Apollinis ex oraculo Pyrrho esse responsum :</p>
<blockquote><p>
<span class="line">aio te, Aeacida, Romanos vincere posse?</span><span class="linebreak"></span>
</p></blockquote>
<p class="noindent">Primum Latine Apollo numquam locutus est; deinde ista sors inaudita Graecis est; praeterea Pyrrhi temporibus iam Apollo versus facere desierat;







</p></section><notes></notes></section>