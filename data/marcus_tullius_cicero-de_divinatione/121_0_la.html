<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Etrusci tamen habent exaratum puerum auctorem disciplinae suae ; nos quem? Attumne Navium? At aliquot annis antiquior Romulus et Remus, ambo augures, ut accepimus. An Pisidarum aut Cilicum aut Phrygum ista inventa dicemus? Placet igitur humanitatis expertis habere divinitatis auctores!</p>
<p><span class="br"></span><span class="lineNumber">81</span><span class="br"></span>XXXIX. “‘At omnes reges, populi, nationes utuntur auspiciis.’ Quasi vero quicquam sit tam valde quam nihil sapere vulgare, aut quasi tibi ipsi in iudicando placeat multitudo! Quotus quisque est qui voluptatem neget esse bonum? plerique etiam summum bonum dicunt. Num igitur eorum frequentia Stoici de sententia deterrentur? aut num plerisque in rebus sequitur eorum auctoritatem multitudo? Quid mirum igitur, si in auspiciis et in omni divinatione imbecilli animi superstitiosa ista <span class="br"></span><span class="lineNumber">82</span><span class="br"></span>concipiant, verum dispicere non possint? Quae autem est inter augures conveniens et coniuncta constantia? Ad nostri auguri consuetudinem dixit Ennius :</p>
<blockquote><p>
<span class="line">tum tonuit laevum bene tempestate serena.</span><span class="linebreak"></span>
</p></blockquote>
<p class="noindent">“At Homericus Aiax apud Achillem querens de ferocitate Troianorum nescio quid hoc modo nuntiat:</p>
<blockquote><p>
<span class="line">prospera Iuppiter his dextris fulguribus edit.</span><span class="linebreak"></span>
</p></blockquote>
</section><notes></notes></section>