<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>Quibus rebus editis tres libri perfecti sunt <span class="italic">de Natura Deorum</span>, in quibus omnis eius loci quaestio continetur. Quae ut plane esset cumulateque perfecta, <span class="italic">de Divinatione</span> ingressi sumus his libris scribere; quibus, ut est in animo, <span class="italic">de Fato</span> si adiunxerimus, erit abunde satis factum toti huic quaestioni. Atque his libris adnumerandi sunt sex <span class="italic">de Re publica</span>, quos tum scripsimus, cum gubernacula rei publicae tenebamus. Magnus locus philosophiaeque proprius a Platone, Aristotele, Theophrasto totaque Peripateticorum familia tractatus uberrime. Nam quid ego <span class="italic">de Consolatione</span> dicam? quae mihi quidem ipsi sane aliquantum medetur, ceteris item multum illam profuturam puto. Interiectus est etiam nuper liber is, quem ad nostrum Atticum <span class="italic">de Senectute</span> misimus; in primisque, quoniam philosophia vir bonus efficitur et fortis, <span class="italic">Cato</span> noster in horum librorum numero <span class="br"></span><span class="lineNumber">4</span><span class="br"></span>ponendus est. Cumque Aristoteles itemque Theophrastus, excellentes viri cum subtilitate, tum copia, cum philosophia dicendi etiam praecepta coniunxerint, nostri quoque oratorii libri in eundem librorum numerum referendi videntur. Ita tres erunt de <span class="italic">Oratore</span>, quartus <span class="italic">Brutus</span>, quintus <span class="italic">Orator</span>.</p>
<p>II. Adhuc haec erant; ad reliqua alacri tendebamus animo sic parati, ut, nisi quae causa gravior



</p></section><notes></notes></section>