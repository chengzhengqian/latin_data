<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

voluit, etiamsi faciles nos ad concedendum habuerit, id tamen quod assumit concedi nullo modo potest. <span class="br"></span><span class="lineNumber">108</span><span class="br"></span>‘Si,’ inquit, ‘aliquando oculi peccent, tamen, quia recte aliquando viderint, inest in eis vis videndi ; item si quis semel aliquid in divinatione viderit, is, etiam cum peccet, tamen existimandus sit habere vim divinandi.’</p>
<p>LIII. “Vide, quaeso, Cratippe noster, quam sint ista similia ; nam mihi non videntur. Oculi enim vera cernentes utuntur natura atque sensu ; animi, si quando vel vaticinando vel somniando vera viderunt, usi sunt fortuna atque casu ; nisi forte concessuros tibi existimas eos, qui somnia pro somniis habent, si quando aliquod somnium verum evaserit, non id fortuito accidisse. Sed demus tibi istas duas sumptiones (ea quae λήμματα appellant dialectici, sed nos Latine loqui malumus), assumptio tamen (quam πρόσληψιν eidem vocant), non dabitur.</p>
<p><span class="br"></span><span class="lineNumber">109</span><span class="br"></span>“Assumit autem Cratippus hoc modo : ‘Sunt autem innumerabiles praesensiones non fortuitae.’ At ego dico nullam. Vide, quanta sit controversia. Iam assumptione non concessa nulla conclusio est. ‘At impudentes sumus qui, cum tam perspicuum sit, non concedamus.’ Quid est ‘perspicuum’? ‘Multa vera,’ inquit, ‘evadere.’ Quid, quod multo
</p></section><notes></notes></section>