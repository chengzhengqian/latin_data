<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">

postremo, quamquam semper fuit, ut apud Ennium est,</p>
<blockquote><p>
<span class="line">stolidum genus Aeacidarum,</span><span class="linebreak"></span>
<span class="line">bellipotentes sunt magis quam sapientipotentes,</span><span class="linebreak"></span>
</p></blockquote>
<p class="noindent">tamen hanc amphiboliam versus intellegere potuisset, ‘vincere te Romanos’ nihilo magis in se quam in Romanos valere ; nam illa amphibolia quae Croesum decepit, vel Chrysippum potuisset fallere, haec vero ne Epicurum quidem!</p>
<p>117 LVII. “Sed, quod caput est, cur isto modo iam oracla Delphis non eduntur non modo nostra aetate, sed iam diu, ut modo nihil possit esse contemptius? Hoc loco cum urguentur, ‘evanuisse,’ aiunt, ‘vetustate vim loci eius, unde anhelitus ille terrae fieret, quo Pythia mente incitata oracla ederet.’ De vino aut salsamento putes loqui, quae evanescunt vetustate. De vi loci agitur, neque solum naturali, sed etiam divina; quae quo tandem modo evanuit? ‘Vetustate,’ inquies. Quae ‘vetustas’ est quae vim divinam conficere possit? Quid tam divinum autem quam afflatus e terra mentem ita movens, ut eam providam rerum futurarum efficiat, ut ea non modo cernat multo ante, sed etiam numero versuque pronuntiet? Quando ista vis autem evanuit? an postquam homines minus creduli esse coeperunt?</p>
</section><notes></notes></section>