<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

tum rebus ad tranquillitatem accommodatis, certa et vera cernit in somnis; sic castus animus purusque vigilantis et ad astrorum et ad avium reliquorumque signorum et ad extorum veritatem est paratior.</p>
<p><span class="br"></span><span class="lineNumber">122</span><span class="br"></span>LIV. “Hoc nimirum est illud quod de Socrate accepimus, quodque ab ipso in libris Socraticorum saepe dicitur: esse divinum quiddam, quod δαιμόνιον appellat, cui semper ipse paruerit numquam impellenti, saepe revocanti. Et Socrates quidem (quo quem auctorem meliorem quaerimus?) Xenophonti consulenti sequereturne Cyrum, posteaquam exposuit, quae ipsi videbantur: ‘Et nostrum quidem,’ inquit, ‘humanum est consilium; sed de rebus et obscuris et incertis ad Apollinem censeo referendum,’ ad quem etiam Athenienses publice de maioribus rebus semper rettulerunt.</p>
<p><span class="br"></span><span class="lineNumber">123</span><span class="br"></span>“Scriptum est item, cum Critonis, sui familiaris, oculum alligatum vidisset, quaesivisse, quid esset; cum autem ille respondisset in agro ambulanit ramulum adductum, ut remissus esset, in oculum suum recidisse, tum Socrates: ‘Non enim paruisti mihi revocanti, cum uterer, qua soleo, praesagitione divina.’ Idem etiam Socrates, cum apud Delium male pugnatum esset Lachete praetore fugeretque cum ipso Lachete, ut ventum est in trivium, eadem,


</p></section><notes></notes></section>