<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

et iurgiis se abstinerent.’ Itemque in lustranda colonia ab eo qui eam deduceret, et cum imperator exercitum, censor populum, lustraret, bonis nominibus, qui hostias ducerent, eligebantur. Quod idem in dilectu consules observant, ut primus miles fiat <span class="br"></span><span class="lineNumber">103</span><span class="br"></span>bono nomine. Quae quidem a te scis et consule et imperatore summa cum religione esse servata. Praerogativam etiam maiores omen iustorum comitiorum esse voluerunt.</p>
<p>XLVI. “Atque ego exempla ominum nota proferam: L. Paulus consul iterum, cum ei bellum ut cum rege Perse gereret obtigisset, ut ea ipsa die domum ad vesperum rediit, filiolam suam Tertiam, quae tum erat admodum parva, osculans animum advertit tristiculam. ‘Quid est,’ inquit, ‘mea Tertia? quid tristis es?’ ‘Mi pater,’ inquit, ‘Persa periit.’ Tum ille arctius puellam complexus, ‘Accipio,’ inquit, ‘mea filia, omen.’ Erat autem mortuus catellus eo <span class="br"></span><span class="lineNumber">104</span><span class="br"></span>nomine. L. Flaccum, flaminem Martialem, ego audivi, cum diceret Caeciliam Metelli, cum vellet sororis suae filiam in matrimonium collocare, exisse in quoddam sacellum ominis capiendi causa, quod fieri more veterum solebat. Cum virgo staret et Caecilia in sella sederet neque diu ulla vox exstitisset,



</p></section><notes></notes></section>