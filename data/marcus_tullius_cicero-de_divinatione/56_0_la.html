<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">101</span><span class="br"></span>XLV. “Saepe etiam et in proeliis fauni auditi et in rebus turbidis veridicae voces ex occulto missae esse dicuntur; cuius generis duo sint ex multis exempla, sed maxima: nam non multo ante urbem captam exaudita vox est a luco Vestae, qui a Palati radice in novam viam devexus est, ut muri et portae reficerentur; futurum esse, nisi provisum esset, ut Roma caperetur. Quod neglectum tum, cum caveri poterat, post acceptam illam maximam cladem expiatum<a class="footnoteLink" href="#note_LCL154_332_1" id="target_note_LCL154_332_1"><sup>1</sup></a> est; ara enim Aio Loquenti, quam saeptam videmus, exadversus eum locum consecrata est. Atque etiam scriptum a multis est, cum terrae motus factus esset, ut sue plena procuratio fieret, vocem ab aede Iunonis ex arce extitisse; quocirca Iunonem illam appellatam Monetam. Haec igitur et a dis significata et a nostris maioribus iudicata contemnimus?</p>
<p><span class="br"></span><span class="lineNumber">102</span><span class="br"></span>“Neque solum deorum voces Pythagorei observitaverunt, sed etiam hominum, quae vocant omina. Quae maiores nostri quia valere censebant, idcirco omnibus rebus agendis, ‘Quod bonum, faustum, felix fortunatumque esset ’ praefabantur; rebusque divinis, quae publice fierent, ut ‘faverent linguis,’ imperabatur; inque feriis imperandis, ut ‘litibus



</p></section><notes><section class="footnotes"><ul><li class="note" id="note_LCL154_332_1"><a class="footnoteCrossrefLink" href="#target_note_LCL154_332_1" title="Click to highlight in text"><sup class="lineRef">1</sup>expiatum <span class="italic">Dav</span>.; explicatum <span class="italic"><span class="sc">mss</span></span>.</a></li><script type="text/javascript">document.getElementById('note_LCL154_332_1').style.display = "none";</script></ul></section></notes></section>