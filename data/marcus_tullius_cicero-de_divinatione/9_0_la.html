<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">14</span><span class="br"></span>fierent. Illa vero cur eveniant, quis probabiliter dixerit?</p>
<blockquote><p>
<span class="line">rava fulix itidem<a class="footnoteLink" href="#note_LCL154_238_1" id="target_note_LCL154_238_1"><sup>1</sup></a> fugiens e gurgite ponti</span><span class="linebreak"></span>
<span class="line">nuntiat horribilis clamans instare procellas</span><span class="linebreak"></span>
<span class="line">haud modicos tremulo fundens e gutture cantus.</span><span class="linebreak"></span>
<span class="line">saepe etiam pertriste canit de pectore carmen</span><span class="linebreak"></span>
<span class="line">et matutinis acredula vocibus instat,</span><span class="linebreak"></span>
<span class="line">vocibus instat et assiduas iacit ore querellas,</span><span class="linebreak"></span>
<span class="line">cum primum gelidos rores aurora remittit.</span><span class="linebreak"></span>
<span class="line">fuscaque non numquam cursans per litora cornix</span><span class="linebreak"></span>
<span class="line">demersit caput et fluctum cervice recepit.</span><span class="linebreak"></span>
</p></blockquote>
<p><span class="br"></span><span class="lineNumber">15</span><span class="br"></span>IX. “Videmus haec signa numquam fere mentientia nec tamen cur ita fiat videmus.</p>
<blockquote><p>
<span class="line">vos quoque signa videtis, aquai dulcis alumnae,</span><span class="linebreak"></span>
<span class="line">cum clamore paratis inanis fundere voces</span><span class="linebreak"></span>
<span class="line">absurdoque sono fontis et stagna cietis.</span><span class="linebreak"></span>
</p></blockquote>
<p class="noindent">Quis est qui ranunculos hoc videre suspicari possit? Sed inest in ranunculis vis et natura quaedam significans aliquid per se ipsa satis certa, cognitioni autem hominum obscurior.</p>
<blockquote><p>
<span class="line">mollipedesque boves spectantes lumina caeli</span><span class="linebreak"></span>
<span class="line">naribus umiferum duxere ex aëre sucum.</span><span class="linebreak"></span>
</p></blockquote>
<p class="noindent">Non quaero cur, quoniam quid eveniat intellego.</p>
</section><notes><section class="footnotes"><ul><li class="note" id="note_LCL154_238_1"><a class="footnoteCrossrefLink" href="#target_note_LCL154_238_1" title="Click to highlight in text"><sup class="lineRef">1</sup>rava fulix itidem <span class="italic">Lambin</span>.; rava fluxit itidem <span class="sc">mss</span>., <span class="italic">Cana</span>., <span class="italic">Müller</span>.</a></li><script type="text/javascript">document.getElementById('note_LCL154_238_1').style.display = "none";</script></ul></section></notes></section>