<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">118</span><span class="br"></span>“Demosthenes quidem, qui abhinc annos prope trecentos fuit, iam tum ϕιλιππίζειν Pythiam dicebat, id est quasi cum Philippo facere. Hoc autem eo spectabat, ut eam a Philippo corruptam diceret. Quo licet existimare in aliis quoque oraculis Delphicis aliquid non sinceri fuisse. Sed nescio quo modo isti philosophi superstitiosi et paene fanatici quidvis malle videntur quam se non ineptos. Evanuisse mavultis et extinctum esse id quod si umquam fuisset, certe aeternum esset, quam ea quae non sunt credenda non credere.</p>
<p><span class="br"></span><span class="lineNumber">119</span><span class="br"></span>LVIII. “Similis est error in somniis; quorum quidem defensio repetita quam longe est! Divinos animos censent esse nostros, eosque esse tractos extrinsecus, animorumque consentientium multitudine completum esse mundum ; hac igitur mentis et ipsius divinitate et coniunctione cum externis mentibus cerni, quae sint futura. Contrahi autem animum Zeno et quasi labi putat atque concidere id ipsum esse dormire. Iam Pythagoras et Plato, locupletissimi auctores, quo in somnis certiora videamus, praeparatos quodam cultu atque victu proficisci ad dormiendum iubent. Faba quidem Pythagorei utique abstinere, quasi vero eo cibo mens, non venter, infletur! Sed nescio quo modo nihil tam absurde dici potest quod non dicatur ab aliquo philosophorum.</p>
<p><span class="br"></span><span class="lineNumber">120</span><span class="br"></span>“Utrum igitur censemus dormientium animos per sene ipsos in somniando moveri, an, ut Democritus


</p></section><notes></notes></section>