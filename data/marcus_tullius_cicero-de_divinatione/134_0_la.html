<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

An noster Ennius? Qui magno plausu loquitur assentiente populo :
<q>
<span class="line">égo deum genus ésse semper díxi et dicam caélitum,</span><span class="linebreak"></span>
<span class="line">séd eos non curáre opinor, quíd agat humanúm genus.</span><span class="linebreak"></span>
</q>
Et quidem cur sic opinetur rationem subicit; sed nihil est necesse dicere quae sequuntur ; tantum sat est intellegi, id sumere istos pro certo, quod dubium controversumque sit.</p>
<p><span class="br"></span><span class="lineNumber">105</span><span class="br"></span>LI. “Sequitur porro, ‘nihil deos ignorare, quod omnia sint ab eis constituta.’ Hic vero quanta pugna est doctissimorum hominum negantium esse haec a dis inmortalibus constituta! ‘At nostra interest scire ea, quae eventura sunt.’ Magnus Dicaearchi liber est nescire ea melius esse quam scire. Negant ‘id esse alienum maiestate deorum.’ Scilicet casas omnium introspicere ut videant quid cuique conducat! <span class="br"></span><span class="lineNumber">106</span><span class="br"></span>‘Neque non possunt futura praenoscere.’ Negant posse ei quibus non placet esse certum, quid futurum sit. Videsne igitur, quae dubia sint, ea sumi pro certis atque concessis? Deinde contorquent et ita concludunt : ‘Non igitur et sunt di nec significant futura.’ Id enim iam perfectum arbitrantur.—Deinde assumunt : ‘Sunt autem di,’ quod ipsum


</p></section><notes></notes></section>