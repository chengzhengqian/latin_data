<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

eveniet, nulla fortuna est; est autem fortuna; rerum igitur fortuitarum nulla praesensio est.</p>
<p><span class="br"></span><span class="lineNumber">19</span><span class="br"></span>“Aut si negas esse fortunam et omnia, quae fiunt quaeque futura sunt, ex omni aeternitate definita dicis esse fataliter, muta definitionem divinationis, quam dicebas ‘praesensionem esse rerum fortuitarum.’ Si enim nihil fieri potest, nihil accidere, nihil evenire, nisi quod ab omni aeternitate certum fuerit esse futurum rato tempore, quae potest esse fortuna? qua sublata qui locus est divinationi? Quae a te fortuitarum rerum est dicta praesensio? Quamquam dicebas omnia, quae fierent futurave essent, fato contineri. Anile sane et plenum superstitionis fati nomen ipsum; sed tamen apud Stoicos de isto fato multa dicuntur; de quo alias; nunc quod necesse est.</p>
<p><span class="br"></span><span class="lineNumber">20</span><span class="br"></span>VIII. “Si omnia fato, quid mihi divinatio prodest? Quod enim is, qui divinat, praedicit, id vero futurum est; ut ne illud quidem sciam quale sit, quod Deiotarum, familiarem nostrum et necessarium, ex itinere aquila revocavit; ‘qui, nisi revertisset, in eo conclavi ei cubandum fuisset, quod proxima nocte corruit; ruina igitur oppressus esset.’ At id neque, si fatum fuerat, effugisset nec, si non fuerat, in eum casum incidisset.</p>
<p>“Quid ergo adiuvat divinatio? aut quid est, quod




</p></section><notes></notes></section>