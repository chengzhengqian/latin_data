<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nobis futura ; sunt autem di ; significant ergo ; et non, si significant futura, nullas dant vias nobis ad significationum scientiam (frustra enim significarent) ; nec, si dant vias, non est divinatio ; est igitur divinatio.’</p>
<p><span class="br"></span><span class="lineNumber">103</span><span class="br"></span>“O acutos homines! quam paucis verbis confectum negotium putant! Ea sumunt ad concludendum quorum eis nihil conceditur. Conclusio autem rationis ea probanda est, in qua ex rebus non dubiis id quod dubitatur efficitur.</p>
<p>L. “Videsne Epicurum, quem hebetem et rudem dicere solent Stoici, quem ad modum, quod in natura rerum omne esse dicimus, id infinitum esse concluserit? ‘Quod finitum est,’ inquit, ‘habet extremum.’ Quis hoc non dederit? ‘Quod autem habet extremum, id cernitur ex alio extrinsecus.’ Hoc quoque est concedendum. ‘At, quod omne est, id non cernitur ex alio extrinsecus.’ Ne hoc quidem negari potest. ‘Nihil igitur cum habeat extremum, infinitum <span class="br"></span><span class="lineNumber">104</span><span class="br"></span>sit necesse est.’ Videsne ut ad rem dubiam concessis rebus pervenerit? Hoc vos dialectici non facitis ; nec solum ea non sumitis ad concludendum quae ab omnibus concedantur, sed ea sumitis, quibus concessis nihilo magis efficiatur quod velitis. Primum enim hoc sumitis : ‘Si sunt di, benefici in homines sunt.’ Quis hoc vobis dabit? Epicurusne? Qui negat quicquam deos nec alieni curare nec sui.
</p></section><notes></notes></section>