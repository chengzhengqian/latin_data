<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

fecisti te, cum res videres, rationem causamque nor quaerere; quid fieret, non cur fieret, ad rem pertinere. Quasi ego aut fieri concederem aut esset philosophi causam cur quidque fieret, non quaerere! <span class="br"></span><span class="lineNumber">47</span><span class="br"></span>Et eo quidem loco et <span class="italic">Prognostica</span> nostra pronuntiabas et genera herbarum, scammoniam aristolochiamque radicem, quarum causam ignorares, vim et effectum videres.</p>
<p>XXI. “Dissimile totum; nam et prognosticorum causas persecuti sunt et Boëthus Stoicus, qui est a te nominatus, et noster etiam Posidonius, et, si causae non reperiantur istarum rerum, res tamen ipsae observari animadvertique possunt. Nattae vero statua aut aera legum de caelo tacta quid habent observatum ac vetustum? ‘Pinarii Nattae nobiles; a nobilitate igitur periculum.’ Hoc tam callide Iuppiter cogitavit! ‘Romulus lactens fulmine ictus; urbi igitur periculum ostenditur, ei quam ille condidit.’ Quam scite per notas nos certiores facit Iuppiter! ‘At eodem tempore signum Iovis collocabatur, quo coniuratio indicabatur.’ Et tu scilicet mavis numine deorum id factum quam casu arbitrari, et redemptor, qui columnam illam de Cotta et de Torquato conduxerat






</p></section><notes></notes></section>