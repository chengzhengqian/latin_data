<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

veteres, ut hostiarum immolatarum inspicerentur exta; quorum ex habitu atque ex colore tum salubritatis, tum pestilentiae signa percipi, non numquam etiam, quae sit vel sterilitas agrorum vel fertilitas futura. Quae si a natura profecta observatio atque usus agnovit, multa afferre potuit dies quae animadvertendo notarentur, ut ille Pacuvianus, qui in <span class="italic">Chryse</span> physicus inducitur, minime naturam rerum cognosse videatur:</p>
<blockquote><p>
<span class="line">... nam istis quί linguam avium intéllegunt</span><span class="linebreak"></span>
<span class="line">plusque éx alieno iécore sapiunt quam éx suo,</span><span class="linebreak"></span>
<span class="line">magis aúdiendum quam aúscultandum cénseo.</span><span class="linebreak"></span>
</p></blockquote>
<p class="noindent">Cur? quaeso, cum ipse paucis interpositis versibus dicas satis luculente:</p>
<blockquote><p>
<span class="line">quicquid est hoc, ómnia animat, fórmat, alit, augét, creat,</span><span class="linebreak"></span>
<span class="line">sépelit recipitque ín sese omnia ómniumque idémst pater,</span><span class="linebreak"></span>
<span class="line">índidemque eademque oriuntur de íntegro atque eodem</span><span class="linebreak"></span>
<span class="line">óccidunt.</span><span class="linebreak"></span>
</p></blockquote>
<p class="noindent">Quid est igitur, cur, cum domus sit omnium una, eaque communis, cumque animi hominum semper fuerint futurique sint, cur ei, quid ex quoque eveniat, et quid quamque rem significet, perspicere non possint?</p>
<p>“Haec habui,” inquit, “de divinatione quae dicerem.”</p>
</section><notes></notes></section>