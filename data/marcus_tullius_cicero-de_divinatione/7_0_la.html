<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Quorum neutrum tam facile quam tu arbitraris conceditur. Nam et natura significari futura sine deo possunt, et ut sint di potest fieri ut nulla ab eis divinatio generi humano tributa sit.”</p>
<p>Atque ille : “Mihi vero,” inquit, “satis est argumenti et esse deos et eos consulere rebus humanis, quod esse clara et perspicua divinationis genera iudico. De quibus quid ipse sentiam, si placet, exponam, ita tamen, si vacas animo neque habes aliquid, quod huic sermoni praevertendum putes.”</p>
<p><span class="br"></span><span class="lineNumber">11</span><span class="br"></span>“Ego vero,” inquam, “philosophiae, Quinte, semper vaco; hoc autem tempore, cum sit nihil aliud quod libenter agere possim, multo magis aveo audire de divinatione quid sentias.”</p>
<p>“Nihil,” inquit, “equidem novi, nec quod praeter ceteros ipse sentiam; nam cum antiquissimam sententiam, tum omnium populorum et gentium consensu comprobatam sequor. Duo sunt enim divinandi genera, quorum alterum artis est, alterum <span class="br"></span><span class="lineNumber">12</span><span class="br"></span>naturae. Quae est autem gens aut quae civitas quae non aut extispicum<a class="footnoteLink" href="#note_LCL154_234_1" id="target_note_LCL154_234_1"><sup>1</sup></a> aut monstra aut fulgora interpretantium, aut augurum, aut astrologorum, aut sortium (ea enim fere artis sunt), aut somniorum aut vaticinationum (haec enim duo naturalia putantur), praedictione moveatur? Quarum quidem rerum eventa magis arbitror quam causas quaeri oportere.





</p></section><notes><section class="footnotes"><ul><li class="note" id="note_LCL154_234_1"><a class="footnoteCrossrefLink" href="#target_note_LCL154_234_1" title="Click to highlight in text"><sup class="lineRef">1</sup>extispicum <span class="italic">edd</span>.; extis pecudum <span class="italic"><span class="sc">mss</span></span>.</a></li><script type="text/javascript">document.getElementById('note_LCL154_234_1').style.display = "none";</script></ul></section></notes></section>