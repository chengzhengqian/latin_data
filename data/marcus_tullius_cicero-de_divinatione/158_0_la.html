<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

duci possit, non numquam etiam in contrarias, quicquam sit incertius.</p>
<p><span class="br"></span><span class="lineNumber">148</span><span class="br"></span>LXXII. Explodatur igitur haec quoque somniorum divinatio pariter cum ceteris. Nam, ut vere loquamur, superstitio, fusa per gentis, oppressit omnium fere animos atque hominum imbecillitatem occupavit. Quod et in eis libris dictum est qui sunt <span class="italic">de Natura Deorum</span>, et hac disputatione id maxime egimus. Multum enim et nobismet ipsis et nostris profuturi videbamur, si eam funditus sustulissemus. Nec vero—id enim diligenter intellegi volo—superstitione tollenda religio tollitur. Nam et maiorum instituta tueri sacris caerimoniisque retinendis sapientis est, et esse praestantem aliquam aeternamque naturam, et eam suspiciendam admirandamque hominum generi pulchritudo mundi ordoque rerum caelestium cogit confiteri.</p>
<p><span class="br"></span><span class="lineNumber">149</span><span class="br"></span>“Quam ob rem, ut religio propaganda etiam est, quae est iuncta cum cognitione naturae, sic superstitionis stirpes omnes eiiciendae.<a class="footnoteLink" href="#note_LCL154_536_1" id="target_note_LCL154_536_1"><sup>1</sup></a> Instat enim et urget et, quo te cumque verteris, persequitur, sive tu vatem sive tu omen audieris, sive immolaris sive avem aspexeris, si Chaldaeum, si haruspicem videris, si fulserit, si tonuerit, si tactum aliquid erit de caelo, si ostenti simile natum factumve quippiam;

</p></section><notes><section class="footnotes"><ul><li class="note" id="note_LCL154_536_1"><a class="footnoteCrossrefLink" href="#target_note_LCL154_536_1" title="Click to highlight in text"><sup class="lineRef">1</sup>eiiciendae <span class="italic"><span class="sc">mss</span></span>. ; eligendae <span class="italic">Madv., Müller</span>.</a></li><script type="text/javascript">document.getElementById('note_LCL154_536_1').style.display = "none";</script></ul></section></notes></section>