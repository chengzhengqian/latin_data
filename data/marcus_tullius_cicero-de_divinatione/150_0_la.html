<section class="div1 language" lang="la"><header><hgroup><h1>Cicero</h1></hgroup></header><section class="div2">
<blockquote><p>
<span class="line">non intellegimus, nisi si aperte dixeris.</span><span class="linebreak"></span>
</p></blockquote>
<p class="noindent">Ait ille uno verbo : ‘Testudo.’ Non potueras hoc igitur a principio, citharista, dicere?</p>
<p><span class="br"></span><span class="lineNumber">134</span><span class="br"></span>LXV. “Defert ad coniectorem quidam somniasse se ovum pendere ex fascia lecti sui cubicularis—est hoc in Chrysippi libro somnium—; respondit coniector thesaurum defossum esse sub lecto. Fodit, invenit auri aliquantum, idque circumdatum argento, misit coniectori quantulum visum est de argento. Tum ille : ‘Nihilne,’ inquit, ‘de vitello?’ id enim ei ex ovo videbatur aurum declarasse reliquum argentum. Nemone igitur umquam alius ovum somniavit? cur ergo hic nescio qui thesaurum solus invenit? quam multi inopes digni praesidio deorum nullo somnio ad thesaurum reperiendum admonentur! Quam autem ob causam tam est obscure admonitus ut ex ovo nasceretur thesauri similitudo, potius quam aperte thesaurum quaerere iuberetur, sicut aperte Simonides vetitus est navigare? <span class="br"></span><span class="lineNumber">135</span><span class="br"></span>Ergo obscura somnia minime consentanea maiestati deorum.</p>
<p>LXVI “Ad aperta et clara veniamus, quale est de illo interfecto a caupone Megaris ; quale de Simonide, qui ab eo, quem humarat, vetitus est navigare ; quale etiam de Alexandro, quod a te praeteritum esse miror, Quinte. Cum Ptolemaeus, familiaris eius, in proelio telo venenato ictus esset eoque



</p></section><notes></notes></section>