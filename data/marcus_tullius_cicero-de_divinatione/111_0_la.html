<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

numero belli Troiani annos auguratum; de cuius coniectura sic apud Homerum, ut nos otiosi convertimus, loquitur Agamemnon:</p>
<blockquote><p>
<span class="line">ferte, viri, et duros animo tolerate labores,</span><span class="linebreak"></span>
<span class="line">auguris ut nostri Calchantis fata queamus</span><span class="linebreak"></span>
<span class="line">scire ratosne habeant an vanos pectoris orsus.</span><span class="linebreak"></span>
<span class="line">namque omnes memori portentum mente retentant.</span><span class="linebreak"></span>
<span class="line">qui non funestis liquerunt lumina fatis.</span><span class="linebreak"></span>
<span class="line">Argolicis primum ut vestita est classibus Aulis,</span><span class="linebreak"></span>
<span class="line">quae Priamo cladem et Troiae pestemque ferebant,</span><span class="linebreak"></span>
<span class="line">nos circum latices gelidos fumantibus aris,</span><span class="linebreak"></span>
<span class="line">aurigeris divom placantes numina tauris,</span><span class="linebreak"></span>
<span class="line">sub platano umbrifera, fons unde emanat aquaī,</span><span class="linebreak"></span>
<span class="line">vidimus immani specie tortuque draconem</span><span class="linebreak"></span>
<span class="line">terribilem, Iovis ut pulsu penetrabat ab ara;</span><span class="linebreak"></span>
<span class="line">qui platani in ramo foliorum tegmine saeptos</span><span class="linebreak"></span>
<span class="line">corripuit pullos; quos cum consumeret octo,</span><span class="linebreak"></span>
<span class="line">nona super tremulo genetrix clangore volabat;</span><span class="linebreak"></span>
<span class="line">cui ferus immani ianiavit viscera morsu.</span><span class="linebreak"></span>
<span class="line"><span class="br"></span><span class="lineNumber">64</span><span class="br"></span>hunc, ubi tam teneros volucris matremque peremit,</span><span class="linebreak"></span>
<span class="line">qui luci ediderat, genitor Saturnius idem</span><span class="linebreak"></span>
<span class="line">abdidit et duro formavit tegmina saxo.</span><span class="linebreak"></span>
<span class="line">nos autem timidi stantes mirabile monstrum</span><span class="linebreak"></span>
<span class="line">vidimus in mediis divom versarier aris.</span><span class="linebreak"></span>
<span class="line">tum Calchas haec est fidenti voce locutus:</span><span class="linebreak"></span>
<span class="line">‘quidnam torpentes subito obstipuistis, Achivi?</span><span class="linebreak"></span>
<span class="line">nobis haec portenta deum dedit ipse creator</span><span class="linebreak"></span>
<span class="line">tarda et sera nimis, sed fama ac laude perenni.</span><span class="linebreak"></span>
<span class="line">nam quot avis taetro mactatas dente videtis,</span><span class="linebreak"></span>
<span class="line">tot nos ad Troiam belli exanclabimus annos;</span><span class="linebreak"></span>
<span class="line">quae decimo cadet et poena satiabit Achivos.’</span><span class="linebreak"></span>
<span class="line">edidit haec Calchas; quae iam matura videtis.</span><span class="linebreak"></span>
</p></blockquote>
</section><notes></notes></section>