<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

proelio cum Pompeio—grave tempus! Discessit ab eo—luctuosa res! Caesarem eodem tempore hostem et hospitem vidit—quid hoc tristius? Is cum ei Trocmorum tetrarchiam eripuisset et asseculae suo Pergameno nescio cui dedisset eidemque detraxisset Armeniam a senatu datam, cumque ab eo magnificentissimo hospitio acceptus esset, spoliatum reliquit et hospitem et regem. Sed labor longius ; ad propositum revertar. Si eventa quaerimus, quae exquiruntur avibus, nullo modo prospera Deiotaro ; sin officia, a virtute ipsius, non ab auspiciis petita sunt.</p>
<p><span class="br"></span><span class="lineNumber">80</span><span class="br"></span>XXXVIII. “Omitte igitur lituum Romuli, quem in maximo incendio negas potuisse comburi; contemne cotem Atti Navi. Nihil debet esse in philosophia commenticiis fabellis loci ; illud erat philosophi potius,<a class="footnoteLink" href="#note_LCL154_460_1" id="target_note_LCL154_460_1"><sup>1</sup></a> totius auguri primum naturam ipsam videre, deinde inventionem, deinde constantiam. Quae est igitur natura, quae volucris huc et illuc passim vagantis efficiat ut significent aliquid et tum vetent agere, tum iubeant aut cantu aut volatu? cur autem aliis a laeva, aliis a dextra datum est avibus ut ratum auspicium facere possint? Quo modo autem haec aut quando aut a quibus inventa dicemus?




</p></section><notes><section class="footnotes"><ul><li class="note" id="note_LCL154_460_1"><a class="footnoteCrossrefLink" href="#target_note_LCL154_460_1" title="Click to highlight in text"><sup class="lineRef">1</sup>potius <span class="italic">Moser, <span class="sc">mss</span>. ; Dav. om</span>.</a></li><script type="text/javascript">document.getElementById('note_LCL154_460_1').style.display = "none";</script></ul></section></notes></section>