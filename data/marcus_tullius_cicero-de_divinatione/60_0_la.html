<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="lineGroup">
<span class="line">quaerit Aventino, servat genus altivolantum.</span><span class="linebreak"></span>
<span class="line">certabant, urbem Romam Remoramne vocarent.</span><span class="linebreak"></span>
<span class="line">omnibus cura viris, uter esset induperator.</span><span class="linebreak"></span>
<span class="line">exspectant; veluti, consul quom mittere signum</span><span class="linebreak"></span>
<span class="line">volt, omnes avidi spectant ad carceris oras,</span><span class="linebreak"></span>
<span class="line"><span class="br"></span><span class="lineNumber">108</span><span class="br"></span>quam mox emittat pictis e faucibus currus,</span><span class="linebreak"></span>
<span class="line">sic exspectabat populus atque ore timebat</span><span class="linebreak"></span>
<span class="line">rebus utri magni victoria sit data regni.</span><span class="linebreak"></span>
<span class="line">interea sol albus recessit in infera noctis.</span><span class="linebreak"></span>
<span class="line">exin candida se radiis dedit icta foras lux,</span><span class="linebreak"></span>
<span class="line">et simul ex alto longe pulcherrima praepes</span><span class="linebreak"></span>
<span class="line">laeva volavit avis; simul aureus exoritur sol,</span><span class="linebreak"></span>
<span class="line">cedunt de caelo ter quattuor corpora sancta</span><span class="linebreak"></span>
<span class="line">avium, praepetibus sese pulchrisque locis dant.</span><span class="linebreak"></span>
<span class="line">conspicit inde sibi data Romulus esse priora,</span><span class="linebreak"></span>
<span class="line">auspicio regni stabilita scamna solumque.</span><span class="linebreak"></span>
</p>
<p><span class="br"></span><span class="lineNumber">109</span><span class="br"></span>XLIX. “Sed ut, unde huc digressa est, eodem redeat oratio. Si nihil queam disputare quam ob rem quidque fiat, et tantum modo fieri ea quae commemoravi, doceam, parumne Epicuro Carneadive respondeam? Quid, si etiam ratio exstat artificiosae praesensionis facilis, divinae autem paulo obscurior? Quae enim extis, quae fulgoribus, quae portentis, quae astris praesentiuntur, haec notata sunt observatione diuturna. Affert autem vetustas omnibus in rebus longinqua observatione incredibilem scientiam; quae potest esse etiam sine motu atque impulsu deorum, cum, quid ex quoque eveniat, et quid quam­que
</p></section><notes></notes></section>