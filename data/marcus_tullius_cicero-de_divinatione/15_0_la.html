<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Venerios si quadringentos talos ieceris, casu futuros putas? Aspersa temere pigmenta in tabula oris liniamenta efficere possunt; num etiam Veneris Coae pulchritudinem effici posse aspersione fortuita putas? Sus rostro si humi A litteram impresserit, num propterea suspicari poteris Andromacham Ennii ab ea posse describi? Fingebat Carneades in Chiorum lapicidinis saxo diffisso caput extitisse Panisci; credo, aliquam non dissimilem figuram, sed certe non talem ut eam factam a Scopa diceres. Sic enim se profecto res habet, ut numquam perfecte veritatem casus imitetur.</p>
<p><span class="br"></span><span class="lineNumber">24</span><span class="br"></span>XIV. “‘At non numquam ea, quae praedicta sunt minus eveniunt.’ Quae tandem id ars non habet? earum dico artium, quae coniectura continentur et sunt opinabiles. An medicina ars non putanda est? quam tamen multa fallunt. Quid? gubernatores nonne falluntur? An Achivorum exercitus et tot navium rectores non ita profecti sunt ab Ilio, ut ‘profectione laeti piscium lasciviam intuerentur,’ ut ait Pacuvius, ‘nec tuendi satietas capere posset?’</p>
<blockquote><p>
<span class="line">interea prope iam óccidente sóle inhorrescít mare,</span><span class="linebreak"></span>
<span class="line">ténebrae conduplicántur noctisque ét nimbum occaecát</span><span class="linebreak"></span>
<span class="line">nigror.</span><span class="linebreak"></span>
</p></blockquote>
</section><notes></notes></section>