<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

“Perlegi,” inquit, “tuum paulo ante tertium <span class="italic">de Natura Deorum</span>, in quo disputatio Cottae, quamquam labefactavit sententiam meam, non funditus tamen sustulit.”</p>
<p>“Optime vero,” inquam ; “etenim ipse Cotta sic disputat ut Stoicorum magis argumenta confutet quam hominum deleat religionem.”</p>
<p>Tum Quintus : “Dicitur quidem istuc,” inquit, “a Cotta, et vero saepius, credo, ne communia iura migrare videatur; sed studio contra Stoicos disserendi <span class="br"></span><span class="lineNumber">9</span><span class="br"></span>deos mihi videtur funditus tollere. Eius rationi non sane desidero quid respondeam ; satis enim defensa religio est in secundo libro a Lucilio, cuius disputatio tibi ipsi, ut in extremo tertio scribis, ad veritatem est visa propensior. Sed, quod praetermissum est in illis libris (credo, quia commodius arbitratus es separatim id quaeri deque eo disseri), id est de divinatione, quae est earum rerum, quae fortuitae putantur, praedictio atque praesensio. Id, si placet, videamus quam habeat vim et quale sit. Ego enim sic existimo, si sint ea genera divinandi vera, de quibus accepimus quaeque colimus, esse deos, vicissimque, si di sint, esse qui divinent.</p>
<p><span class="br"></span><span class="lineNumber">10</span><span class="br"></span>VI. “Arcem tu quidem Stoicorum,” inquam, “Quinte, defendis, siquidem ista sic reciprocantur, ut et, si divinatio sit, di sint et, si di sint, sit divinatio.




</p></section><notes></notes></section>