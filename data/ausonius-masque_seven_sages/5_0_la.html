<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line indent1">Rex an tyrannus Lydiae, Croesus, fuit</span><span class="linebreak"></span>
<span class="line">his in beatis, dives insanum in modum,</span><span class="linebreak"></span>
<span class="line">lateribus aureis templa qui divis dabat.</span><span class="linebreak"></span>
<span class="line">is me evocavit. venio dicto oboediens,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>meliore ut uti rege possint Lydii.</span><span class="linebreak"></span>
<span class="line">rogat, beatum prodam, si quem noverim.</span><span class="linebreak"></span>
<span class="line">Tellena dico civem non ignobilem:</span><span class="linebreak"></span>
<span class="line">pro patria pugnans iste vitam obiecerat.</span><span class="linebreak"></span>
<span class="line">despexit, alium quaerit. inveni Aglaum:</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>fines agelli proprii is numquam excesserat.</span><span class="linebreak"></span>
<span class="line">at ille ridens: “Quo dein me ponis loco,</span><span class="linebreak"></span>
<span class="line">beatus orbe toto qui solus vocor?”</span><span class="linebreak"></span>
<span class="line">“Spectandum” dico “terminum vitae prius:</span><span class="linebreak"></span>
<span class="line">tum iudicandum, si manet felicitas.”</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>dictum moleste Croesus accepit: ego</span><span class="linebreak"></span>
<span class="line">relinquo regem. bellum ille in Persas parat.</span><span class="linebreak"></span>
<span class="line">profectus, victus, vinctus, regi deditus.</span><span class="linebreak"></span>
<span class="line">stat ille, captans funeris iam instar sui,</span><span class="linebreak"></span>
<span class="line">qua flamma totum se per ambitum dabat</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>volvens in altum fumidos aestu globos.</span><span class="linebreak"></span>
<span class="line">ac paene sero Croesus ingenti sono,</span><span class="linebreak"></span>
<span class="line">“O vere vates,” inquit, “O Solon, Solon”</span><span class="linebreak"></span>
<span class="line">clamore magno ter Solonem nuncupat.</span><span class="linebreak"></span>
<span class="line">qua voce Cyrus motus, extingui iubet</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>gyrum per omnem et destrui ardentem pyram:</span><span class="linebreak"></span>
<span class="line">et commodum profusus imber nubibus</span><span class="linebreak"></span>
<span class="line">repressit ignem. Croesus ad regem illico</span><span class="linebreak"></span>
<span class="line">per militarem ducitur lectam manum:</span><span class="linebreak"></span>
<span class="line">interrogatur, quem Solonem diceret</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>et quam ciendi causam haberet nominis?</span><span class="linebreak"></span>
<span class="line">seriem per omnem cuncta regi edisserit.</span><span class="linebreak"></span>
<span class="line">miseratur ille vimque fortunae videns</span><span class="linebreak"></span>
<span class="line">laudat Solonem: Croesum inde in amicis habet</span><span class="linebreak"></span>
</p>
</section><notes></notes></section>