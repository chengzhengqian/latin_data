<section class="div1 language" lang="la"><header><hgroup><h1>Cornelius Nepos</h1></hgroup></header>
<section class="div2">
<h2><span class="ac">XXII. Hamilcar</span></h2>
<p><span class="bold">1.</span> Hamilcar, Hannibalis filius, cognomine Barca, Karthaginiensis, primo Poenico bello, sed temporibus extremis, admodum adulescentulus in Sicilia praeesse
<span class="br"></span><span class="lineNumber">2</span><span class="br"></span>coepit exercitui. Cum ante eius adventum et mari et terra male res gererentur Karthaginiensium, ipse ubi adfuit, numquam hosti cessit neque locum nocendi dedit, saepeque e contrario, occasione data, lacessivit semperque superior discessit. Quo facto, cum paene omnia in Sicilia Poeni amisissent, ille Erycem sic defendit, ut bellum eo loco gestum non videretur.
<span class="br"></span><span class="lineNumber">3</span><span class="br"></span>Interim Karthaginienses, classe apud insulas Aegatis a C. Lutatio, consule Romanorum, superati, statuerunt belli facere finem eamque rem arbitrio permiserunt Hamilcaris.</p>
</section><notes></notes></section>