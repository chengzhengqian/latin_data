<section class="div1 language" lang="la"><header><hgroup><h1>M. Cornelius Fronto</h1></hgroup></header><section class="div2">
<p>Quom is liber eaque verba M. Frontoni, nobis ei ac plerisque aliis adsistentibus, legerentur, et cuidam haud sane viro indocto videretur <span class="italic">multis mortalibus</span> pro hominibus multis inepte frigideque in historia nimisque id poetice dixisse, turn Fronto illi, cui hoc videbatur:</p>
<p>“Ain’ tu” inquit “aliarum homo rerum iudicii elegantissimi <span class="italic">mortalibus multis</span> ineptum tibi videri et frigidum? Nil autem arbitrare causae fuisse quod vir modestus et puri et prope cotidiani sermonis <span class="italic">mortalibus</span> maluit quam <span class="italic">hominibus</span> dicere? Eandemque credis futuram fuisse multitudinis demonstrationem, si <span class="italic">cum multis hominibus</span> ac non <span class="italic">cum multis mortalibus</span> diceret? Ego quidem sic existimo, nisi si me scriptoris istius omnisque antiquae orationis amor atque veneratio caeco esse iudicio facit, longe lateque esse amplius prolixius fusiusque in significanda totius prope civitatis multitudine <span class="italic">mortales</span> quam <span class="italic">homines</span> dixisse. Namque multorum hominum appellatio intra modicum quoque numerum cohiberi atque includi potest, multi autem mortales nescio quo pacto et quodam sensu enarrabili omne fere genus quod in civitate est et ordinum et aetatum et sexus comprehendunt. Quod scilicet Quadrigarius, ita ut res erat, ingentem et promiscam multitudinem volens ostendere, cum multis mortalibus Metellum in Capitolium venisse dixit, ἐμϕατικώτερον quam si cum multis hominibus dixisset.”</p>
</section><notes></notes></section>