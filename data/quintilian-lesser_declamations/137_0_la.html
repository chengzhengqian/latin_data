<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">

pertineret hereditas. Vis scire quam pater non fueris? Recipere
illum nisi solutis alimentis non potuisti. Lex tibi
dicit: ‘alienus est, et tibi ut pater esse incipias emendus.’
Iam illa profecto citra interrogationem sunt, cuius tulerit
nomen, in cuius censum delatus sit.</p>
<p><span class="br"></span><span class="lineNumber">8</span><span class="br"></span>Nimium diu de re iudicata. Reliquum est ut intueamur
uter nostrum hac pecunia dignior esse videatur. Et ut breviter
dicam, tu exposuisti, ego sustuli. Scio te coepturum
altius, ut dicas: ‘genui.’ Hoc est quare tibi debeamus irasci:
quantum ad te pertinet, non habet res publica virum fortem;
aut illum ferae laceraverunt aut aves diripuerunt aut
aliquis (quod multo sit indignius) sustulit leno aut lanista.
<span class="br"></span><span class="lineNumber">9</span><span class="br"></span>Ex meis ille beneficiis natus est. Intuendum nobis etiam illud
praecipue est, quae causa constituendae legis huius
fuerit, aut unde ortum sit ut non contenta civitas fuerit
praemium ipsi viro forti dedisse, sed etiam patrem huius
honorandum censuerit. Ideone honoratum putamus patrem
quod genuerit? An ideo magis praemio dignum civitas
existimavit quod educasset, quod impensas fecisset?
<span class="br"></span><span class="lineNumber">10</span><span class="br"></span>Vis scire quam hoc verum sit? Pecunia honoravit. Si quid
pietatis est quod imputare nos rei publicae praeter alimenta
possumus, illud est: ‘sic educavi, talia praecepi, sic formavi
mores.’ Non est satis hoc indignum, quod talem tibi
<span class="br"></span><span class="lineNumber">11</span><span class="br"></span>filium feci? Sed haec utcumque videri possint tolerabilia:
illo tempore quo pugnabat filius noster (vindicabo enim
mihi semper hoc nomen, neque a beneficiis meis appellatio


</p></section><notes></notes></section>