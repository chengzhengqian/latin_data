<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">


in sacrilegio propria templi iniuria est, in damnatione
rei alienum crimen. Ita illic praemium est, hic solacium;
illic datur ista pecunia, hic quodammodo redditur.</p>
<p><span class="br"></span><span class="lineNumber">5</span><span class="br"></span>Haec comparatio esset si ipsas leges committeremus;
nunc nostra et tempore prior est. Ante enim commisit sacrilegium
quam caedem. Accusator hoc nititur, quod ante
damnatus sit caedis quam sacrilegium confessus sit. Non
est autem intuendum quo tempore aperuerit se culpa sed
quo tempore commissa sit, quo tempore hanc poenam de
<span class="br"></span><span class="lineNumber">6</span><span class="br"></span>qua quaeritur ille meruerit. Id cum ipsa natura iustum est,
tum etiam legibus apertum. In caede enim spectanda sit
damnatio, in sacrilegio tempus<a class="footnoteLink" href="#note_LCL501_104_1" id="target_note_LCL501_104_1"><sup>1</sup></a> ipsum intuendum. Quare?
Quoniam lex tua ita scripta est ut qui damnaverit bona possideat
[possidere non potes],<a class="footnoteLink" href="#note_LCL501_104_2" id="target_note_LCL501_104_2"><sup>2</sup></a> lex mea ita scripta est ut
bona sacrilegi ad deum pertineant. Statim ergo ut fecit
sacrilegium devotus huic poenae est, et ante ista bona ad
<span class="br"></span><span class="lineNumber">7</span><span class="br"></span>deum pertinere coeperunt quam lex damnaret. Vide quantum
recedas ab intellectu iuris huiusce. Si caedem ante
sacrilegium commisisset, tamen, quoniam postea caedis
damnatus esset, ad deum potius pertinerent. Non enim
prodesset tibi quod prius caedis tempus esset, quoniam lex
tua non ad caedem sed ad damnationem pertinet. Nunc
vero, cum sacrilegium ante commissum sit quam caedes,
non est dubium quin bona ista templi sint.</p>
</section><notes><section class="footnotes"><ul><li class="note" id="note_LCL501_104_1"><a class="footnoteCrossrefLink" href="#target_note_LCL501_104_1" title="Click to highlight in text"><sup class="lineRef">1</sup><span class="italic">anne</span> crimen <span class="italic">vel</span> facinus<span class="italic">?</span></a></li><script type="text/javascript">document.getElementById('note_LCL501_104_1').style.display = "none";</script><li class="note" id="note_LCL501_104_2"><a class="footnoteCrossrefLink" href="#target_note_LCL501_104_2" title="Click to highlight in text"><sup class="lineRef">2</sup><span class="italic">Wi.</span></a></li><script type="text/javascript">document.getElementById('note_LCL501_104_2').style.display = "none";</script></ul></section></notes></section>