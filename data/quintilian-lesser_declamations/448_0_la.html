<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">

et agnitus est. ‘Quis’ inquit ‘vobis narravit in quas terras
<span class="br"></span><span class="lineNumber">7</span><span class="br"></span>delatus essem? Num avia vivit?’ Itaque habuit puer adsertorem,
adsertor sponsorem, peregrinus advocatos, cum
ipse vultus causam ingenuitatis suae ageret. Filium istius
quid aliud dicam quam agnoverunt? Nec mirum: nihil erat
confusum. Fateor multum absentium quoque profuisse
nomina, cum diceremus: ‘habet matrem, habet aviam.’ In
una re, iudices, mentiti sumus: adfirmavimus enim futurum
ut hunc mater agnosceret.</p>
<p><span class="br"></span><span class="lineNumber">8</span><span class="br"></span>Bona paterna filio peto. ‘Sed ego’ inquit ‘heres sum.’
Sed hic prior heres. ‘Periit’ inquit. Quando? Apud aviam
valuerat: ad mortem arcessitus est? Diutius captivi apud
<span class="br"></span><span class="lineNumber">9</span><span class="br"></span>piratas vivunt. ‘Visis’ inquit ‘piratis relictus fluctibus obrutus
est.’ Quid ais? Relictus? Ulli metus filii memoriam tibi
excutiunt? Matrem non agnosco. Quaedam animalia ipso
ore in periculis catulos suos transferunt, novasque illis
indulgentia manus commenta est: noxios alioqui morsus
huic uni officio mitigant. Nidulorum, si infestantur, crebra
mutatio est: nec quicquam usque eo ferum est ut non cum
progenie sua migret; adeo illis quibus omnium rerum intellectus
<span class="br"></span><span class="lineNumber">10</span><span class="br"></span>negatus est hic tamen adfectus relinquitur. Romani
generis auctor, divisis inter patrem et filium pietatis
officiis, cum utrumque ad fugiendum anni deficerent, alterum
tulit, alterum traxit. Mater, disce fugere. Puto, non
miramini cur mater non recipiat quem tam vilem habet ut
tamquam cadaver relinquat.</p>
</section><notes></notes></section>