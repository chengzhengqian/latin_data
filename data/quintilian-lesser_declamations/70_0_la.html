<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">

redibunt ad opus cotidianum, non sufficient adsiduo labori;
superest ut audeant aliquid vel propter quod moriantur.
<span class="br"></span><span class="lineNumber">23</span><span class="br"></span>Tot hos quos obicitis (nam turbam quoque<a class="footnoteLink" href="#note_LCL500_146_20" id="target_note_LCL500_146_20"><sup>20</sup></a> abdicatorum
esse dixistis) emittite subito nudos, omnium egenos: ipsisne
aliquis poterit irasci si quid fecerint, si in latrocinia se
praedasque miserint? Quantumlibet animis nostris remittamus
ac totam innocentiam credamus esse persuasionis,
<span class="br"></span><span class="lineNumber">24</span><span class="br"></span>multum contra iustitiam necessitas valet. Ac si nihil adversus
alios, adversus se certe multa fecissent. Ornatamne
rem publicam atque adiutam, iudices, crederetis si horum
fortissimus quisque venisset in ludum atque harenam, si
paulo mollior frons ad laqueum, ad praecipitia, ad qualemcumque
vitae festinasset exitum? Tum civitas felix, tum
numerus iste minus invidiosus fuisset?</p>
<p><span class="br"></span><span class="lineNumber">25</span><span class="br"></span>Volo, iudices, relicta iam hac quam ad rem publicam
composui defensione, transire ad eos qui praecipue irasci
videntur, patres dico ipsos qui abdicaverunt. Quibus hoc
primum, iudices, dico: quam accipitis iniuriam? Malis
vos sane filiis levastis et exonerata sunt vestra patrimonia.
Sinite illos perisse et, velut expositos in aliqua solitudine
aut in maria proiectos, nihil ad animum vestrum, nihil ad
<span class="br"></span><span class="lineNumber">26</span><span class="br"></span>cogitationes pertinere. Fortunam sibi quaerant. Quid ad
vos quid sint postquam vestri esse desierunt? Renati sunt
novumque fatum quodammodo sortiti. Num invidiam vobis
faciunt? Hoc enim malebatis fortasse, ut oculis vestris
sordidati obversarentur, ut impexi squalidique incederent?</p>
</section><notes><section class="footnotes"><ul><li class="note" id="note_LCL500_146_20"><a class="footnoteCrossrefLink" href="#target_note_LCL500_146_20" title="Click to highlight in text"><sup class="lineRef">20</sup>t. q. Î²: q. t. A</a></li><script type="text/javascript">document.getElementById('note_LCL500_146_20').style.display = "none";</script></ul></section></notes></section>