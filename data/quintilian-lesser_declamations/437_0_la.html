<section class="div1 language" lang="la"><header><hgroup><h1>[Quintilian]</h1></hgroup></header><section class="div2">
</section>
<section class="div2">
<h2>381</h2>
<span class="label">Noverca torta filiam consciam dicens</span>
<p>Venefica torqueatur donec conscios indicet. Quidam filio
superduxit novercam et ex illa [aliam]<a class="footnoteLink" href="#note_LCL501_408_1" id="target_note_LCL501_408_1"><sup>1</sup></a> filiam suscepit.
Amisso filio ambiguis signis uxorem ream fecit. Confessa
illa in tormentis communem filiam consciam dixit. Adest
filiae pater.</p>
<span class="label"><span class="br"></span><span class="lineNumber">1</span><span class="br"></span><span class="sc">declamatio</span></span>
<p>Ut sciatis, iudices, nocentes tantum a me veneficii reas fieri
et hanc non immerito praeteritam, proferte a sinu nutricis
ream. Non peccant hi anni, ne in novercis quidem. Parvulae
serpentes non nocent, ferae etiam mansuescunt.
Persona virgo est, causa soror. Quam valde a fratre dilecta
est, quemadmodum mortuum flevit!</p>
<p><span class="br"></span><span class="lineNumber">2</span><span class="br"></span>‘Sed mater’ inquit ‘consciam habuit.’ Primum sceleratis
naturale est alienam conscientiam fugere, deinde, si quaerant,
adiutores quaerere. Quod autem adiutorium in puella
esse potuit? Emit venenum? An confecit, ut fratri daret?
Quid? Ipsa privigno non potuit dare?</p>
</section><notes><section class="footnotes"><ul><li class="note" id="note_LCL501_408_1"><a class="footnoteCrossrefLink" href="#target_note_LCL501_408_1" title="Click to highlight in text"><sup class="lineRef">1</sup><span class="italic">Ri.</span></a></li><script type="text/javascript">document.getElementById('note_LCL501_408_1').style.display = "none";</script></ul></section></notes></section>