<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>‘non ducis quam volo.’ Quid tum? nescis nostri arbitrii esse
matrimonia? Adfectus nostri vobis<a class="footnoteLink" href="#note_LCL501_390_1" id="target_note_LCL501_390_1"><sup>1</sup></a> non serviunt: non potes
efficere imperio ut vel amem quem velis vel oderim.
Matrimonium vero tum perpetuum est si mutua voluntate
iungitur. Cum ergo quaeratur mihi uxor, socia tori, vitae
consors in omne saeculum, mihi eligenda est. Alioqui quid
<span class="br"></span><span class="lineNumber">3</span><span class="br"></span>proficis invitum cogendo? Repudiabo. ‘At enim’ inquit
‘lege cogeris orbam ducere.’ Quid? tu illius patronus es?
Sine me illi respondere. Si potest, lege illa cogat. Interim
noli mihi patriam maiestatem opponere. Sed nimirum non
potest cogere, et ideo non cogit. Alioqui forsitan illi responderem
[non]<a class="footnoteLink" href="#note_LCL501_390_2" id="target_note_LCL501_390_2"><sup>2</sup></a> habere orbas privilegium, sed vacuis
indicere nuptias, non occupatis.</p>
<p><span class="br"></span><span class="lineNumber">4</span><span class="br"></span>‘Quid ergo?’ inquit ‘orbam non ducis?’ Gaudeo, pater,
quod misereri fortunae potes: et haec orba est, et haec patrem
perdidit. Fortuna similis, indulgentia propior<a class="footnoteLink" href="#note_LCL501_390_3" id="target_note_LCL501_390_3"><sup>3</sup></a> est. In
eadem domo educati sumus: novi mores, probo verecundiam,
<span class="br"></span><span class="lineNumber">5</span><span class="br"></span>probo genus. Quid si mihi a patre commendata est?
Quid si rogatus sum? Quid si etiam iuravi? Vis me fidem
non praestare? Et cui? Qui me sustulit, qui patrem egit,
qui te mihi patrem dedit. Quemadmodum rogavit? Non
est quod dicas: ‘ego cogo’; aeque tamen peiero. Et quales
futurae nuptiae quae periurio iunguntur?</p>
</section><notes><section class="footnotes"><ul><li class="note" id="note_LCL501_390_1"><a class="footnoteCrossrefLink" href="#target_note_LCL501_390_1" title="Click to highlight in text"><sup class="lineRef">1</sup>D: no- Aβ</a></li><script type="text/javascript">document.getElementById('note_LCL501_390_1').style.display = "none";</script><li class="note" id="note_LCL501_390_2"><a class="footnoteCrossrefLink" href="#target_note_LCL501_390_2" title="Click to highlight in text"><sup class="lineRef">2</sup><span class="italic">Gron.</span></a></li><script type="text/javascript">document.getElementById('note_LCL501_390_2').style.display = "none";</script><li class="note" id="note_LCL501_390_3"><a class="footnoteCrossrefLink" href="#target_note_LCL501_390_3" title="Click to highlight in text"><sup class="lineRef">3</sup><span class="italic">ed. Leid.</span>: proprior Aβ</a></li><script type="text/javascript">document.getElementById('note_LCL501_390_3').style.display = "none";</script></ul></section></notes></section>