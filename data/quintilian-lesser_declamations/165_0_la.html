<section class="div1 language" lang="la"><header><hgroup><h1>[Quintilian]</h1></hgroup></header><section class="div2">
<p class="noindent">ipse amasti, nonne tibi cum deprehendisses imaginem
<span class="br"></span><span class="lineNumber">4</span><span class="br"></span>cernere visus es tui casus? Quid diutius differo dolorem?
Fratrem occidisti. Scio, iudices, quorundam scelerum eam
esse magnitudinem ut augeri verbis non possint. Fratrem
tuum occidisti, servatorem tuum, qui ut tu viveres matrimonium
solvit: et, quod gravius est, non longe erat; in eadem
domo futurus tradidit tibi uxorem qua carere non
<span class="br"></span><span class="lineNumber">5</span><span class="br"></span>poterat. Et hoc adulterium vocas? Ita est adulter ille, et tu
maritus? Istud ego adulterium quondam manu mea iunxi,
ipse auspices adhibui, optavi longam concordiam. Maiores
habet vires ignis qui legitimis facibus accenditur. Non est
tam facile desinere quam cedere. Nunc intellego, iuvenis,
<span class="br"></span><span class="lineNumber">6</span><span class="br"></span>quantum mihi praestiteris: amabas. Coibant ergo furtim et
flentes, ut satisfacerent invicem. Ita tu cum hoc videres
non erubuisti? Non deprehendi visus es quasi adulter?
Non mehercules ferrem te tantum querentem. Vides
enim, liberorum causa amabas, matrimonium cogitaveras:
adulteros tu dices iacentes in geniali toro? Duri mehercule
viderentur si cito oblivisci coniugii potuissent. Occisus est
iuvenis dum rem facit boni mariti.</p>
<p><span class="br"></span><span class="lineNumber">7</span><span class="br"></span>Non erubescam, iudices, post gravissimum dolorem
descendere in hanc quoque causae partem, ut obiciam
quod uxorem occideris bene meritam, quam sic amasti. Sic
de innocentia miserorum ago tamquam hic de capite quaeratur.</p>
</section><notes></notes></section>