<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">
nisi hoc? Dico ergo tua voluntate factum esse ut filia tua raperetur.
Hoc quibus colligo? Rapuit eam qui non amabat.
Petierit enim sane: non redemit, sub condicione hac non
redemit. Cur diutius moror? Mihi cessit. Non est ergo
quod illum cupiditate impulsum putes: carere illa poterat.
<span class="br"></span><span class="lineNumber">8</span><span class="br"></span>Adicio non fuisse illum rapturum nisi securum. Nihil loquor
de patria severitate, nihil de lege quae pro pudicitia
minatur, quae mortem denuntiat: ille rapuisset puellam
alii destinatam, alii pactam, nisi fiducia tui? Non est credibile.
<span class="br"></span><span class="lineNumber">9</span><span class="br"></span>Sed ne illud quidem credibile est, filiam nuptias optaturam
fuisse nisi te volente: primum quod in nulla virgine
tantum audaciae, tantum confidentiae est ut apud magistratum
et de re summa audeat optare inconsulto patre. Et
illa utique non fecisset: et noveram puellam et propius in
<span class="br"></span><span class="lineNumber">10</span><span class="br"></span>itinere cognovi. Adice quod numquam tam ingrata fuisset
puella ut nuptias optaret eius a quo non erat redempta, relinqueret
eius cui debebat libertatem, cui salutem. Hoc
dico praeter illum iniuriae dolorem, cum id perpessa esset
in civitate quod non inter latrones, non inter barbaros illos.
<span class="br"></span><span class="lineNumber">11</span><span class="br"></span>Non est, ut dixi, credibile ut aut rapuerit ille sine fiducia
tua, qui non amabat, qui plurimum timere debuerat, aut
haec optaverit sine auctoritate tua, et puella et contra eum
qui de illa optime merebatur et pro eo a quo et contempta
erat et rapta. Existimo animum tuum fuisse manifestum.
Qui si apparet, a te circumscriptus sum.</p>
<p><span class="br"></span><span class="lineNumber">12</span><span class="br"></span>Iam venimus ad illam tertiam partem causae nostrae, in

</p></section><notes></notes></section>