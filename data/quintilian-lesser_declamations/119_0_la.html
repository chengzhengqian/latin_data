<section class="div1 language" lang="la"><header><hgroup><h1>[Quintilian]</h1></hgroup></header><section class="div2"><p class="noindent">

vicit cursu aetatem, sexum, infirmitatem. Secuti cives
quidquid dixerat, quidquid fecerat mater. Salus ergo civitatis
et victoria qua nunc gaudemus huic debentur. Hoc est
enuntiare?</p>
</section>
<section class="div2">
<h2>273</h2>
<span class="label">Debitor adulter</span>
<p>Maritus deprehensi adulteri bona possideat. Adversus
sponsorem sit actio quae adversus debitorem. Quod debitor
non solverit, sponsor solvat. Quidam debitorem suum
in adulterio deprehendit. Bona omnia ex lege occupavit.
Petit debitum ab sponsore. Ille CD.</p>
<span class="label"><span class="br"></span><span class="lineNumber">1</span><span class="br"></span><span class="sc">sermo</span></span>
<p>Priusquam venimus ad causam, praeparare debebimus
animum iudicis pro ipsa persona sponsoris.</p>
<span class="label"><span class="br"></span><span class="lineNumber">2</span><span class="br"></span><span class="sc">declamatio</span></span>
<p>Petitur a nobis pecunia quam non accepimus, non consumpsimus,
non in ullum rerum nostrarum usum convertimus.
Etiam cum istud periculum est sponsoris, miserabile
est: bonitate labitur, humanitate conturbat. Hoc quo pertinet?
Non ut extorqueam vobis, iudices, religionem, sed ut
intellegatis, quod profecto cognoscitis, non esse exigendum
a sponsore creditum nisi iure summo.</p>
<p><span class="br"></span><span class="lineNumber">3</span><span class="br"></span>De quo priusquam loquor, etiamnum ea quae humanitatis
et consuetudinis gratia dici solent non omitto. Debitorem
appellasti? Cum ipso cui dederas pecuniam egisti?</p>
</section><notes></notes></section>