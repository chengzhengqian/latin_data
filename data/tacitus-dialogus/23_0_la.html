<section class="div1 language" lang="la"><header><hgroup><h1>Tacitus</h1></hgroup></header><section class="div2">
</section>
<section class="div2">
<p>12. Nemora vero et luci et secretum ipsum, quod Aper increpabat, tantam mihi adferunt voluptatem ut inter praecipuos carminum fructus numerem quod non in strepitu nec sedente ante ostium litigatore nec inter sordes ac lacrimas reorum componuntur, sed secedit animus in loca pura atque innocentia <span class="br"></span><span class="lineNumber">2</span><span class="br"></span> fruiturque sedibus sacris. Haec eloquentiae primordia, haec penetralia; hoc primum habitu cultuque commoda mortalibus in illa casta et nullis contacta vitiis pectora influxit; sic oracula loquebantur. Nam lucrosae huius et sanguinantis eloquentiae usus recens et ex malis moribus natus, atque, ut tu dicebas, <span class="br"></span><span class="lineNumber">3</span><span class="br"></span> Aper, in locum teli repertus. Ceterum felix illud et, ut more nostro loquar, aureum saeculum, et oratorum et criminum inops, poetis et vatibus abundabat, qui bene facta canerent, non qui male admissa <span class="br"></span><span class="lineNumber">4</span><span class="br"></span> defenderent. Nec ullis aut gloria maior &lt;erat&gt;<a class="footnoteLink" href="#note_LCL035_260_1" id="target_note_LCL035_260_1"><sup>1</sup></a> aut augustior honor, primum apud deos, quorum proferre responsa et interesse epulis ferebantur, deinde apud illos dis genitos sacrosque reges, inter quos neminem causidicum, sed Orphea et Linum ac, si introspicere <span class="br"></span><span class="lineNumber">5</span><span class="br"></span> altius velis, ipsum Apollinem accepimus. Vel si haec fabulosa nimis et composita videntur, illud certe mihi




</p></section><notes><section class="footnotes"><ul><li class="note" id="note_LCL035_260_1"><a class="footnoteCrossrefLink" href="#target_note_LCL035_260_1" title="Click to highlight in text"><sup class="lineRef">1</sup>maior erat <span class="italic">Ritter</span>: more <span class="italic">or</span> inore.</a></li><script type="text/javascript">document.getElementById('note_LCL035_260_1').style.display = "none";</script></ul></section></notes></section>