<section class="div1 language" lang="la"><header><hgroup><h1>Tacitus</h1></hgroup></header><section class="div2"><p class="noindent">

vel ad urbis famam pulchrius vel ad totius imperii atque omnium gentium notitiam inlustrius excogitari potest.</p>
<span class="br"></span><span class="lineNumber">5</span><span class="br"></span><p> Nam si ad utilitatem vitae omnia consilia factaque nostra derigenda sunt, quid est tutius quam eam exercere artem qua semper armatus praesidium amicis, opem alienis, salutem periclitantibus, invidis vero et inimicis metum et terrorem ultro feras, ipse securus et velut quadam perpetua potentia ac <span class="br"></span><span class="lineNumber">6</span><span class="br"></span> potestate munitus? Cuius vis et utilitas rebus prospere fluentibus aliorum perfugio et tutela intellegitur: sin proprium periculum increpuit, non hercule lorica et gladius in acie firmius munimentum quam reo et periclitanti eloquentia, praesidium simul ac telum, quo propugnare pariter et incessere sive in iudicio sive in senatu sive apud principem possis. <span class="br"></span><span class="lineNumber">7</span><span class="br"></span> Quid aliud infestis patribus nuper Eprius Marcellus quam eloquentiam suam opposuit, qui accinctus et minax disertam quidem sed inexercitatam et eius modi certaminum rudem Helvidii sapientiam elusit? Plura de utilitate non dico, cui parti minime contra dicturum Maternum meum arbitror.</p>
</section><notes></notes></section>