<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">non esse credas nostra: Graiorum omnium</span><span class="linebreak"></span>
<span class="line">procerumque vox est, petere quos seras domos</span><span class="linebreak"></span>
<span class="line">Hectorea suboles prohibet. hanc fata expetunt.</span><span class="linebreak"></span>
<span class="line">sollicita Danaos pacis incertae fides</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>semper tenebit, semper a tergo timor</span><span class="linebreak"></span>
<span class="line">respicere coget, arma nec poni sinet,</span><span class="linebreak"></span>
<span class="line">dum Phrygibus animos natus eversis dabit,</span><span class="linebreak"></span>
<span class="line">Andromacha, vester. augur haec Calchas canit;</span><span class="linebreak"></span>
<span class="line">et, si taceret augur haec Calchas, tamen</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>dicebat Hector, cuius et stirpem horreo.</span><span class="linebreak"></span>
<span class="line">generosa in ortus semina exsurgunt suos.</span><span class="linebreak"></span>
<span class="line">sic ille magni parvus armenti comes</span><span class="linebreak"></span>
<span class="line">primisque nondum cornibus findens cutem</span><span class="linebreak"></span>
<span class="line">cervice subito celsus et fronte arduus</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>gregem paternum ducit ac pecori imperat;</span><span class="linebreak"></span>
<span class="line">quae tenera caeso virga de trunco stetit,</span><span class="linebreak"></span>
<span class="line">par ipsa matri tempore exiguo subit</span><span class="linebreak"></span>
<span class="line">umbrasque terris reddit et caelo nemus;</span><span class="linebreak"></span>
<span class="line">sic male relictus igne de magno cinis</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>vires resumit. Est quidem iniustus dolor</span><span class="linebreak"></span>
<span class="line">rerum aestimator; si tamen tecum exigas,</span><span class="linebreak"></span>
<span class="line">veniam dabis, quod bella post hiemes decem</span><span class="linebreak"></span>
<span class="line">totidemque messes iam senex miles timet</span><span class="linebreak"></span>
<span class="line">aliasque clades rursus ac numquam bene</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>Troiam iacentem. magna res Danaos movet,</span><span class="linebreak"></span>
<span class="line">futurus Hector. libera Graios metu.</span><span class="linebreak"></span>
<span class="line">haec una naves causa deductas tenet,</span><span class="linebreak"></span>
<span class="line">hic classis haeret. neve crudelem putes,</span><span class="linebreak"></span>
<span class="line">quod sorte iussus Hectoris natum petam:</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>petissem Oresten. patere quod victor tulit.</span><span class="linebreak"></span>
</p></div><notes></notes></section>