<section class="div1 language" lang="la"><header><hgroup><h1>SENECA</h1></hgroup></header><div class="sp"></div><div class="sp"><span class="speaker"><span class="sc">andromacha</span></span><p class="lineGroup">
<span class="line"><span class="br"></span><span class="lineNumber">430</span><span class="br"></span>Stygis profundae claustra et obscuri specus</span><span class="linebreak"></span>
<span class="line">laxantur et, ne desit eversis metus,</span><span class="linebreak"></span>
<span class="line">hostes ab imo conditi Dite exeunt.</span><span class="linebreak"></span>
<span class="line">solisne retro pervium est Danais iter?</span><span class="linebreak"></span>
<span class="line">certe aequa mors est! turbat atque agitat Phrygas</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>communis iste terror; hic proprie meum</span><span class="linebreak"></span>
<span class="line">exterret animum noctis horrendae sopor.</span><span class="linebreak"></span>
</p></div><div class="sp"><span class="speaker"><span class="sc">senex</span></span><p class="lineGroup">
<span class="line">Quae visa portas? effer in medium metus.</span><span class="linebreak"></span>
</p></div><div class="sp"><span class="speaker"><span class="sc">andromacha</span></span><p class="lineGroup">
<span class="line">Partes fere nox alma transierat duas</span><span class="linebreak"></span>
<span class="line">clarumque septem verterant stellae iugum;</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>ignota tandem venit afflictae quies</span><span class="linebreak"></span>
<span class="line">brevisque fessis somnus obrepsit genis</span><span class="linebreak"></span>
<span class="line">(si somnus ille est mentis attonitae stupor):</span><span class="linebreak"></span>
<span class="line">cum subito nostros Hector ante oculos stetit,</span><span class="linebreak"></span>
<span class="line">non qualis ultro bella in Argivos ferens</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>Graias petebat facibus Idaeis rates,</span><span class="linebreak"></span>
<span class="line">nec caede multa qualis in Danaos furens</span><span class="linebreak"></span>
<span class="line">vera ex Achille spolia simulato tulit;</span><span class="linebreak"></span>
<span class="line">non ille vultus flammeum intendens iubar,</span><span class="linebreak"></span>
<span class="line">sed fessus ac deiectus et fletu gravis</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>similisque nostro, squalida obtectus coma.</span><span class="linebreak"></span>
<span class="line">iuvat tamen vidisse. tum, quassans caput,</span><span class="linebreak"></span>
<span class="line">“Dispelle somnos” inquit “et natum eripe,</span><span class="linebreak"></span>
<span class="line">o fida coniunx: lateat, haec una est salus.</span><span class="linebreak"></span>
<span class="line">omitte fletus. Troia quod cecidit gemis?</span><span class="linebreak"></span>
</p></div><notes></notes></section>