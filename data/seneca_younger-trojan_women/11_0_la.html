<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line indent1">Ut alia sileam merita, non unus satis</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Hector fuisset? Ilium vicit pater,</span><span class="linebreak"></span>
<span class="line">vos diruistis. inclitas laudes iuvat</span><span class="linebreak"></span>
<span class="line">et clara magni facta genitoris sequi:</span><span class="linebreak"></span>
<span class="line">iacuit peremptus Hector ante oculos patris</span><span class="linebreak"></span>
<span class="line">patruique Memnon, cuius ob luctum parens</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>pallente maestum protulit vultu diem;</span><span class="linebreak"></span>
<span class="line">suique victor operis exemplum horruit,</span><span class="linebreak"></span>
<span class="line">didicitque Achilles et dea natos mori.</span><span class="linebreak"></span>
<span class="line">tum saeva Amazon ultimus cecidit metus.</span><span class="linebreak"></span>
<span class="line">Debes Achilli, merita si digne aestimas,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>et si ex Mycenis virginem atque Argis petat.</span><span class="linebreak"></span>
<span class="line">dubitatur et iam placita nunc subito improbas,</span><span class="linebreak"></span>
<span class="line">Priamique natam Pelei nato ferum</span><span class="linebreak"></span>
<span class="line">mactare credis? at tuam natam parens</span><span class="linebreak"></span>
<span class="line">Helenae immolasti: solita iam et facta expeto.</span><span class="linebreak"></span>
</p></div><div class="sp"><span class="speaker"><span class="sc">agamemnon</span></span><p class="lineGroup">
<span class="line"><span class="br"></span><span class="lineNumber">250</span><span class="br"></span>Iuvenile vitium est regere non posse impetum;</span><span class="linebreak"></span>
<span class="line">aetatis alios fervor hic primae rapit,</span><span class="linebreak"></span>
<span class="line">Pyrrhum paternus. spiritus quondam truces</span><span class="linebreak"></span>
<span class="line">minasque tumidi lentus Aeacidae tuli.</span><span class="linebreak"></span>
<span class="line">quo plura possis, plura patienter feras.</span><span class="linebreak"></span>
<span class="line indent1"><span class="br"></span><span class="lineNumber">255</span><span class="br"></span>Quid caede dira nobiles clari ducis</span><span class="linebreak"></span>
<span class="line">aspergis umbras? noscere hoc primum decet,</span><span class="linebreak"></span>
<span class="line">quid facere victor debeat, victus pati.</span><span class="linebreak"></span>
<span class="line">violenta nemo imperia continuit diu,</span><span class="linebreak"></span>
<span class="line">moderata durant; quoque Fortuna altius</span><span class="linebreak"></span>
</p></div><notes></notes></section>