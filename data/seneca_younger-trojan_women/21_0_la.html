<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line"><span class="br"></span><span class="lineNumber">455</span><span class="br"></span>utinam iaceret tota! festina, amove</span><span class="linebreak"></span>
<span class="line">quocumque nostrae parvulam stirpem domus.”</span><span class="linebreak"></span>
<span class="line">mihi gelidus horror ac tremor somnum excutit,</span><span class="linebreak"></span>
<span class="line">oculosque nunc huc pavida, nunc illuc ferens</span><span class="linebreak"></span>
<span class="line">oblita nati misera quaesivi Hectorem:</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>fallax per ipsos umbra complexus abît.</span><span class="linebreak"></span>
<span class="line indent1">O nate, magni certa progenies patris,</span><span class="linebreak"></span>
<span class="line">spes una Phrygibus, unica afflictae domus,</span><span class="linebreak"></span>
<span class="line">veterisque suboles sanguinis nimium inclita</span><span class="linebreak"></span>
<span class="line">nimiumque patri similis! hos vultus meus</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>habebat Hector, talis incessu fuit</span><span class="linebreak"></span>
<span class="line">habituque talis, sic tulit fortes manus,</span><span class="linebreak"></span>
<span class="line">sic celsus umeris, fronte sic torva minax</span><span class="linebreak"></span>
<span class="line">cervice fusam dissipans iacta comam.</span><span class="linebreak"></span>
<span class="line">o nate sero Phrygibus, o matri cito,</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>eritne tempus illud ac felix dies</span><span class="linebreak"></span>
<span class="line">quo Troici defensor et vindex soli</span><span class="linebreak"></span>
<span class="line">recidiva ponas Pergama et sparsos fuga</span><span class="linebreak"></span>
<span class="line">cives reducas, nomen et patriae suum</span><span class="linebreak"></span>
<span class="line">Phrygibusque reddas? sed mei fati memor</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>tam magna timeo vota: quod captis sat est,</span><span class="linebreak"></span>
<span class="line">vivamus.</span><span class="linebreak"></span>
<span class="line indent1">Heu me, quis locus fidus meo</span><span class="linebreak"></span>
<span class="line">erit timori quave te sede occulam?</span><span class="linebreak"></span>
<span class="line">arx illa pollens opibus et muris deum,</span><span class="linebreak"></span>
<span class="line">gentes per omnes clara et invidiae gravis,</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>nunc pulvis altus; strata sunt flamma omnia,</span><span class="linebreak"></span>
<span class="line">superestque vasta ex urbe ne tantum quidem,</span><span class="linebreak"></span>
<span class="line">quo lateat infans. quem locum fraudi legam?</span><span class="linebreak"></span>
<span class="line">est tumulus ingens coniugis cari sacer,</span><span class="linebreak"></span>
<span class="line">verendus hosti, mole quem immensa parens</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>opibusque magnis struxit, in luctus suos</span><span class="linebreak"></span>
</p></div><notes></notes></section>