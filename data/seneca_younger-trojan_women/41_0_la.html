<section class="div1 language" lang="la"><header><hgroup><h1>SENECA</h1></hgroup></header><div class="sp"></div><div class="sp"><span class="speaker"><span class="sc">helena</span></span><p class="lineGroup">
<span class="line">Utinam iuberet me quoque interpres deum</span><span class="linebreak"></span>
<span class="line">abrumpere ense lucis invisae moras,</span><span class="linebreak"></span>
<span class="line"><span class="br"></span><span class="lineNumber">940</span><span class="br"></span>vel Achillis ante busta furibunda manu</span><span class="linebreak"></span>
<span class="line">occidere Pyrrhi, fata comitantem tua,</span><span class="linebreak"></span>
<span class="line">Polyxene miseranda, quam tradi sibi</span><span class="linebreak"></span>
<span class="line">cineremque Achilles ante mactari suum,</span><span class="linebreak"></span>
<span class="line">campo maritus ut sit Elysio, iubet.</span><span class="linebreak"></span>
</p></div><div class="sp"><span class="speaker"><span class="sc">andromacha</span></span><p class="lineGroup">
<span class="line"><span class="br"></span><span class="lineNumber">945</span><span class="br"></span>Vide ut animus ingens laetus audierit necem.</span><span class="linebreak"></span>
<span class="line">cultus decoros regiae vestis petit</span><span class="linebreak"></span>
<span class="line">et admoveri crinibus patitur manum.</span><span class="linebreak"></span>
<span class="line">mortem putabat illud, hoc thalamos putat.</span><span class="linebreak"></span>
<span class="line">At misera luctu mater audito stupet;</span><span class="linebreak"></span>
<span class="line"><span class="br"></span><span class="lineNumber">950</span><span class="br"></span>labefacta mens succubuit. assurge, alleva</span><span class="linebreak"></span>
<span class="line">animum et cadentem, misera, firma spiritum.</span><span class="linebreak"></span>
<span class="line">quam tenuis anima vinculo pendet levi!</span><span class="linebreak"></span>
<span class="line">minimum est quod Hecubam facere felicem potest.â€”</span><span class="linebreak"></span>
<span class="line">spirat, revixit. prima mors miseros fugit.</span><span class="linebreak"></span>
</p></div><div class="sp"><span class="speaker"><span class="sc">hecuba</span></span><p class="lineGroup">
<span class="line"><span class="br"></span><span class="lineNumber">955</span><span class="br"></span>Adhuc Achilles vivit in poenas Phrygum?</span><span class="linebreak"></span>
<span class="line">adhuc rebellat? o manum Paridis levem!</span><span class="linebreak"></span>
<span class="line">cinis ipse nostrum sanguinem ac tumulus sitit.</span><span class="linebreak"></span>
<span class="line">modo turba felix latera cingebat mea,</span><span class="linebreak"></span>
<span class="line">lassabar in tot oscula et totum gregem</span><span class="linebreak"></span>
<span class="line"><span class="br"></span><span class="lineNumber">960</span><span class="br"></span>dividere matrem. sola nunc haec est super,</span><span class="linebreak"></span>
<span class="line">votum, comes, levamen afflictae, quies;</span><span class="linebreak"></span>
<span class="line">haec totus Hecubae fetus, hac sola vocor</span><span class="linebreak"></span>
<span class="line">iam voce mater. dura et infelix age</span><span class="linebreak"></span>
<span class="line">elabere anima, denique hoc unum mihi</span><span class="linebreak"></span>
<span class="line"><span class="br"></span><span class="lineNumber">965</span><span class="br"></span>remitte funus.</span><span class="linebreak"></span>
</p></div><notes></notes></section>