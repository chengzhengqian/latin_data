<section class="div1 language" lang="la"><header><hgroup><h1>Panegyricus</h1></hgroup></header><section class="div2">
</section>
<section class="div2">
<p>22. Ac primum qui dies ille, quo exspectatus desideratusque urbem tuam ingressus
                    es! Iam hoc ipsum, quod ingressus es, quam mirum laetumque! Nam priores invehi
                    et importari solebant, non dico quadriiugo curru et albentibus equis sed
                        umeris<span class="br"></span><span class="lineNumber">2</span><span class="br"></span> hominum, quod adrogantius erat. Tu sola
                    corporis proceritate elatior aliis et excelsior, non de patientia nostra quendam
                    triumphum, sed de superbia principum egisti. Ergo non aetas quemquam non
                    valetudo, non sexus retardavit, quo minus oculos insolito<span class="br"></span><span class="lineNumber">3</span><span class="br"></span> spectaculo impleret. Te parvuli noscere, ostentare iuvenes, mirari
                    senes, aegri quoque neglecto medentium imperio ad conspectum tui quasi ad
                    salutem sanitatemque prorepere. Inde alii se satis vixisse te viso te recepto,
                    alii nunc magis esse vivendum praedicabant. Feminas etiam tunc fecunditatis suae
                    maxima voluptas subiit, cum cernerent cui principi cives, cui imperatori milites
                        peperissent.<span class="br"></span><span class="lineNumber">4</span><span class="br"></span> Videres referta tecta ac
                    laborantia, ac ne eum quidem vacantem locum qui non nisi suspensum et instabile
                    vestigium caperet, oppletas undique vias angustumque tramitem relictum tibi,
                    alacrem hinc atque inde populum, ubique par gaudium paremque<span class="br"></span><span class="lineNumber">5</span><span class="br"></span> clamorem. Tam aequalis ab omnibus ex adventu tuo
                    laetitia percepta est, quam omnibus venisti; quae tamen ipsa cum ingressu tuo
                    crevit, ac prope in singulos gradus aucta est.</p>
</section>
<section class="div2">
<p>23. Gratum erat cunctis, quod senatum osculo 
                    </p></section><notes></notes></section>