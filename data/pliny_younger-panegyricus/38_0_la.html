<section class="div1 language" lang="la"><header><hgroup><h1>Panegyricus</h1></hgroup></header><section class="div2"><p class="noindent"> pacem foro reddidisti; excidisti intestinum
                    malum et provida severitate cavisti, ne fundata legibus<span class="br"></span><span class="lineNumber">3</span><span class="br"></span> civitas eversa legibus videretur. Licet ergo cum fortuna tum
                    liberalitas tua visenda nobis praebuerit, ut praebuit, nunc ingentia robora
                    virorum et pares animos, nunc immanitatem ferarum, nunc mansuetudinem
                    incognitam, nunc secretas illas et arcanas ac sub te primum communes opes, nihil
                    tamen gratius, nihil saeculo dignius, quam quod contigit desuper intueri
                    delatorum supina ora retortasque<span class="br"></span><span class="lineNumber">4</span><span class="br"></span> cervices.
                    Agnoscebamus et fruebamur, cum velut piaculares publicae sollicitudinis victimae
                    supra sanguinem noxiorum ad lenta supplicia gravioresque<span class="br"></span><span class="lineNumber">5</span><span class="br"></span> poenas ducerentur. Congesti sunt in navigia raptim conquisita ac
                    tempestatibus dediti: abirent fugerent vastatas delationibus terras, ac si quem
                    fluctus ac procellae scopulis reservassent, hic nuda saxa et inhospitale litus
                    incoleret, ageret duram et anxiam vitam, relictaque post tergum totius generis
                    humani securitate maereret.</p>
</section>
<section class="div2">
<p>35. Memoranda facies, delatorum classis permissa omnibus ventis, coactaque vela
                    tempestatibus pandere iratosque fluctus sequi, quoscumque in scopulos
                    detulissent. Iuvabat prospectare statim a portu sparsa navigia, et apud illud
                    ipsum mare agere principi </p></section><notes></notes></section>