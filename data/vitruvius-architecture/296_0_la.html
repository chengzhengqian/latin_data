<section class="div1 language" lang="la"><header><hgroup><h1>Book X</h1></hgroup></header><section class="div2"><p class="noindent">

Nam qui quadringenta<a class="footnoteLink" href="#note_LCL280_272_1" id="target_note_LCL280_272_1"><sup>1</sup></a> ad opus possunt parare, si adicient centum, habendo spem perfectionis delectationibus tenentur; qui autem adiectione dimidia aut ampliore sumptu onerantur, amissa spe et inpensa abiecta, fractis rebus et animis desistere coguntur.</p>
<p><span class="br"></span><span class="lineNumber">3</span><span class="br"></span>Nec solum id vitium in aedificiis, sed etiam in muneribus, quae a magistratibus foro gladiatorum scaenicisque ludorum dantur, quibus nec mora neque expectatio conceditur, sed necessitas finito tempore perficere cogit, id est sedes spectaculorum velorumque inductiones sunt et ea omnia, quae scaenicis moribus per machinationem ad spectationis populo conparantur. In his vero opus est prudentia diligens et ingenii doctissimi cogitata, quod nihil eorum perficitur sine machinatione studiorumque vario ac sollerti vigore.</p>
<p><span class="br"></span><span class="lineNumber">4</span><span class="br"></span>Igitur quoniam haec ita sunt tradita et constituta, non videtur esse alienum, uti caute summaque diligentia, antequam instituantur opera, eorum expediantur rationes. Ergo quoniam neque lex neque morum institutio id potest cogere et quotannis et praetores et aediles ludorum causa machinationes praeparare debent, visum mihi est, imperator, non esse alienum, quoniam de aedificiis in prioribus voluminibus exposui, in hoc, quod<a class="footnoteLink" href="#note_LCL280_272_2" id="target_note_LCL280_272_2"><sup>2</sup></a> finitionem summam corporis habet constitutam, quae sint principia machinarum, ordinata praeceptis explicare.</p>
</section><notes><section class="footnotes"><ul><li class="note" id="note_LCL280_272_1"><a class="footnoteCrossrefLink" href="#target_note_LCL280_272_1" title="Click to highlight in text"><sup class="lineRef">1</sup>quadringenta <span class="italic">ed</span>: quadraginta <span class="italic">H.</span></a></li><script type="text/javascript">document.getElementById('note_LCL280_272_1').style.display = "none";</script><li class="note" id="note_LCL280_272_2"><a class="footnoteCrossrefLink" href="#target_note_LCL280_272_2" title="Click to highlight in text"><sup class="lineRef">2</sup>quod <span class="italic">Schn</span>: qui <span class="italic">H.</span></a></li><script type="text/javascript">document.getElementById('note_LCL280_272_2').style.display = "none";</script></ul></section></notes></section>