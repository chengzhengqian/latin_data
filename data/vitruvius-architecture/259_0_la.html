<section class="div1 language" lang="la"><header><hgroup><h1>Book IX</h1></hgroup></header><section class="div2"><p class="noindent">

recentes et floridos edunt fructus. E quibus qui a teneris aetatibus doctrinarum abundantia satiantur, optimos habent sapientiae sensus, instituunt civitatibus humanitatis mores, aequa iura, leges, quibus
<span class="br"></span><span class="lineNumber">3</span><span class="br"></span>absentibus nulla potest esse civitas incolumis. Cum ergo tanta munera ab scriptorum prudentia privatim publiceque fuerint hominibus praeparata, non solum arbitror palmas et coronas his tribui oportere, sed etiam decerni triumphos et inter deorum sedes eos dedicandos iudicari.</p>
<p>Eorum autem cogitata utiliter hominibus ad vitam explicandam e pluribus singula paucorum uti exempla ponam, quae recognoscentes necessario his tribui
<span class="br"></span><span class="lineNumber">4</span><span class="br"></span>honores oportere homines confitebuntur. Et primum Platonis e multis ratiocinationibus utilissimis unam, quemadmodum ab eo explicata sit, ponam. Locus aut ager paribus lateribus si erit quadratus eumque oportuerit duplicare, quod opus fuerit genere numeri, quod multiplicationibus non invenitur, eo descriptionibus
linearum emendatis reperitur. Est autem eius rei haec demonstratio. Quadratus locus, qui erit longus et latus pedes denos, efficit areae pedes <span class="sc">c.</span> Si ergo opus fuerit eum duplicare, pedum <span class="sc">cc</span>, item e paribus lateribus facere, quaerendum erit, quam magnum latus eius quadrati fiat, ut ex eo <span class="sc">cc</span> pedes duplicationibus areae respondeant. Id autem numero nemo potest invenire. Namque si <span class="sc">xiiii</span> constituentur, erunt multiplicati pedes <span class="sc">cxcvi</span>, si <span class="sc">xv</span>, pedes <span class="sc">ccxxv.</span></p>
</section><notes></notes></section>