<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">

altera ostiariis cellas, statimque ianuae interiores finiuntur. Hic autem locus inter duas ianuas graece <span class="italic">thyroron</span> appellatur. Deinde est introitus in peristylon. Id peristylum in tribus partibus habet porticus inque<a class="footnoteLink" href="#note_LCL280_46_1" id="target_note_LCL280_46_1"><sup>1</sup></a> parte, quae spectat ad meridiem, duas antas inter se spatio amplo distantes, in quibus trabes invehuntur,
et quantum inter antas distat, ex eo tertia adempta spatium datur introrsus. Hic locus apud nonnullos prostas, apud alios pastas nominatur.</p>
<p><span class="br"></span><span class="lineNumber">2</span><span class="br"></span>In his locis introrsus constituuntur oeci magni, in quibus matres familiarum cum lanificis habent sessionem.
In prostadis<a class="footnoteLink" href="#note_LCL280_46_2" id="target_note_LCL280_46_2"><sup>2</sup></a> autem dextra ac sinistra cubicula sunt conlocata, quorum unum thalamus, alterum amphithalamus dicitur. Circum autem in porticibus triclinia cotidiana, cubicula, etiam cellae<a class="footnoteLink" href="#note_LCL280_46_3" id="target_note_LCL280_46_3"><sup>3</sup></a> familiaricae constituuntur. Haec pars aedificii gynaeconitis appellatur.</p>
<p><span class="br"></span><span class="lineNumber">3</span><span class="br"></span>Coniunguntur autem his domus ampliores habentes lautiora peristylia, in quibus pares sunt quattuor porticus altitudinibus, aut una, quae ad meridiem spectat, excelsioribus columnis constituitur. Id autem peristylum, quod unam altiorem habet porticum, rhodiacum dicitur. Habent autem eae domus vestibula egregia et ianuas proprias cum dignitate porticusque peristyliorum albariis et tectoriis et ex intestino opere lacunariis ornatas, et in porticibus, quae ad septentrionem spectant, triclinia cyzicena et pinacothecas, ad orientem autem bybliothecas, exhedras ad occidentem, ad meridiem vero spectantes
oecos quadrata ostia ampla magnitudine, uti faciliter in eo quattuor tricliniis stratis ministrationum ludorumque operis locus possit esse spatiosus.</p>
</section><notes><section class="footnotes"><ul><li class="note" id="note_LCL280_46_1"><a class="footnoteCrossrefLink" href="#target_note_LCL280_46_1" title="Click to highlight in text"><sup class="lineRef">1</sup>inque <span class="italic">rec</span>: in quae <span class="italic">H.</span></a></li><script type="text/javascript">document.getElementById('note_LCL280_46_1').style.display = "none";</script><li class="note" id="note_LCL280_46_2"><a class="footnoteCrossrefLink" href="#target_note_LCL280_46_2" title="Click to highlight in text"><sup class="lineRef">2</sup>prostadis <span class="italic">Joc</span>: prostadii <span class="italic">H.</span></a></li><script type="text/javascript">document.getElementById('note_LCL280_46_2').style.display = "none";</script><li class="note" id="note_LCL280_46_3"><a class="footnoteCrossrefLink" href="#target_note_LCL280_46_3" title="Click to highlight in text"><sup class="lineRef">3</sup>sellae <span class="italic">Gr</span> (Varro <span class="italic">R. R.</span> I. 13. 4).</a></li><script type="text/javascript">document.getElementById('note_LCL280_46_3').style.display = "none";</script></ul></section></notes></section>