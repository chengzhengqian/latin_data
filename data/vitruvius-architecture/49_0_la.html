<section class="div1 language" lang="la"><header><hgroup><h1>vitruvius</h1></hgroup></header><section class="div2"><p class="noindent">

tertia parte adiecerit, efficiet materiae temperaturam
<span class="br"></span><span class="lineNumber">2</span><span class="br"></span>ad usum meliorem. Quare autem cum recipit aquam et harenam calx, tunc confirmat structuram, haec esse causa videtur, quod e principiis, uti cetera corpora, ita et saxa sunt temperata. Et quae plus habent aeris, sunt tenera; quae aquae, lenta sunt ab umore; quae terrae, dura<a class="footnoteLink" href="#note_LCL251_98_1" id="target_note_LCL251_98_1"><sup>1</sup></a>; quae ignis, fragiliora. Itaque ex his saxa si, antequam coquantur, contusa minute mixta harenae in instructuram coiciantur, non solidescunt
nec eam poterunt continere. Cum vero coniecta in fornacem ignis vehementi fervore correpta amiserint pristinae soliditatis virtutem, tunc exustis atque exhaustis
eorum viribus relinquuntur patentibus foraminibus
<span class="br"></span><span class="lineNumber">3</span><span class="br"></span>et inanibus. Ergo liquor, qui est in eius lapidis corpore, et aer cum exustus et ereptus fuerit, habueritque
in se residuum calorem latentem, intinctus in aqua, prius quam ex igni vim recepit umore penetrante
in foraminum raritates, confervescit et ita refrigeratus reicit ex calcis corpore fervorem. (Ideo autem, quo pondere saxa coiciuntur in fornacem, cum eximuntur, non possunt ad id respondere, sed cum expenduntur, permanente ea magnitudine, excocto liquore circiter tertia parte ponderis inminuta esse inveniuntur.) Igitur cum patent foramina eorum et raritates, harenae mixtionem in se corripiunt et ita cohaerescunt siccescendoque cum caementis coeunt et efficiunt structurarum soliditatem.</p>
</section><notes><section class="footnotes"><ul><li class="note" id="note_LCL251_98_1"><a class="footnoteCrossrefLink" href="#target_note_LCL251_98_1" title="Click to highlight in text"><sup class="lineRef">1</sup>durae <span class="italic">H.</span></a></li><script type="text/javascript">document.getElementById('note_LCL251_98_1').style.display = "none";</script></ul></section></notes></section>