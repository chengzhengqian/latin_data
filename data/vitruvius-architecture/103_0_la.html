<section class="div1 language" lang="la"><header><hgroup><h1>vitruvius</h1></hgroup></header><section class="div2"><p class="noindent">

uti viderant in Achaia, constituerunt et eam Doricam appellaverunt, quod in Dorieon<a class="footnoteLink" href="#note_LCL251_206_1" id="target_note_LCL251_206_1"><sup>1</sup></a> civitatibus primum
<span class="br"></span><span class="lineNumber">6</span><span class="br"></span>factam eo genere viderunt. In ea aede cum voluissent columnas conlocare, non habentes symmetrias earum et quaerentes quibus rationibus efficere possent, uti et ad onus ferendum essent idoneae et in aspectu probatam haberent venustatem, dimensi sunt virilis pedis vestigium et id rettulerunt in altitudinem. Cum invenissent pedem sextam partem esse altitudinis in homine, item in columnam transtulerunt et, qua crassitudine fecerunt basim scapi, tanta sex cum capitulo in altitudinem extulerunt. Ita dorica columna virilis corporis proportionem et firmitatem et venustatem in aedificiis praestare coepit.</p>
<p><span class="br"></span><span class="lineNumber">7</span><span class="br"></span>Item postea Dianae constituere aedem, quaerentes novi generis speciem isdem vestigiis ad muliebrem transtulerunt gracilitatem, et fecerunt primum columnae crassitudinem octava parte, ut haberet speciem excelsiorem. Basi spiram subposuerunt pro calceo, capitulo volutas uti capillamento concrispatos cincinnos praependentes dextra ac sinistra conlocaverunt et cymatiis et encarpis pro crinibus dispositis frontes ornaverunt truncoque toto strias<a class="footnoteLink" href="#note_LCL251_206_2" id="target_note_LCL251_206_2"><sup>2</sup></a> uti stolarum rugas<a class="footnoteLink" href="#note_LCL251_206_3" id="target_note_LCL251_206_3"><sup>3</sup></a> matronali more dimiserunt, ita duobus discriminibus columnarum inventionem, unam virili sine
<span class="br"></span><span class="lineNumber">8</span><span class="br"></span>ornatu nudam speciem, alteram muliebri. Subtilitateque iudiciorum progressi et gracilioribus modulis delectati septem crassitudinis diametros in altitudinem columnae doricae, ionicae novem constituerunt. Id autem quod Iones fecerunt primo, Ionicum est nominatum.</p>
</section><notes><section class="footnotes"><ul><li class="note" id="note_LCL251_206_1"><a class="footnoteCrossrefLink" href="#target_note_LCL251_206_1" title="Click to highlight in text"><sup class="lineRef">1</sup>Dorieon <span class="italic">Joc</span>: dorichon <span class="italic">H.</span></a></li><script type="text/javascript">document.getElementById('note_LCL251_206_1').style.display = "none";</script><li class="note" id="note_LCL251_206_2"><a class="footnoteCrossrefLink" href="#target_note_LCL251_206_2" title="Click to highlight in text"><sup class="lineRef">2</sup>istrias <span class="italic">H.</span></a></li><script type="text/javascript">document.getElementById('note_LCL251_206_2').style.display = "none";</script><li class="note" id="note_LCL251_206_3"><a class="footnoteCrossrefLink" href="#target_note_LCL251_206_3" title="Click to highlight in text"><sup class="lineRef">3</sup>rugas<span class="italic"> G</span>: rugus <span class="italic">H.</span></a></li><script type="text/javascript">document.getElementById('note_LCL251_206_3').style.display = "none";</script></ul></section></notes></section>