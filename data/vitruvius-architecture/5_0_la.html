<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">

ita reddet rationem. Caria, civitas Peloponnensis,<a class="footnoteLink" href="#note_LCL251_10_1" id="target_note_LCL251_10_1"><sup>1</sup></a>
cum Persis hostibus contra Graeciam consensit.
Postea Graeci per victoriam gloriose bello liberati communi consilio Cariatibus bellum indixerunt.
Itaque oppido capto, viris interfectis, civitate declarata<a class="footnoteLink" href="#note_LCL251_10_2" id="target_note_LCL251_10_2"><sup>2</sup></a> matronas eorum in servitutem abduxerunt,
nec sunt passi stolas neque ornatus matronales deponere, uti non una triumpho ducerentur, sed aeterno, servitutis exemplo gravi contumelia pressae poenas pendere viderentur pro civitate. Ideo qui tunc architecti fuerunt aedificiis publicis designaverunt
earum imagines oneri ferundo conlocatas, ut etiam posteris nota poena peccati Cariatium memoriae
<span class="br"></span><span class="lineNumber">6</span><span class="br"></span>traderetur. Non minus Lacones, Pausania Agesilae<a class="footnoteLink" href="#note_LCL251_10_3" id="target_note_LCL251_10_3"><sup>3</sup></a> filio duce, Plataeeo<a class="footnoteLink" href="#note_LCL251_10_4" id="target_note_LCL251_10_4"><sup>4</sup></a> proelio pauca manu infinitum numerum exercitus Persarum cum superavissent,
acto cum gloria triumpho spoliorum et praedae, porticum Persicam ex manubiis, laudis et virtutis civium indicem, victoriae posteris pro tropaeo
constituerunt. Ibique captivorum simulacra barbarico vestis ornatu, superbia meritis contumeliis punita, sustinentia tectum conlocaverunt, uti et hostes horrescerent timore eorum fortitudinis effectus, et cives id exemplum virtutis aspicientes gloria erecti ad defendendam libertatem essent parati.






</p></section><notes><section class="footnotes"><ul><li class="note" id="note_LCL251_10_1"><a class="footnoteCrossrefLink" href="#target_note_LCL251_10_1" title="Click to highlight in text"><sup class="lineRef">1</sup>peloponnessis <span class="italic">H.</span></a></li><script type="text/javascript">document.getElementById('note_LCL251_10_1').style.display = "none";</script><li class="note" id="note_LCL251_10_2"><a class="footnoteCrossrefLink" href="#target_note_LCL251_10_2" title="Click to highlight in text"><sup class="lineRef">2</sup>de <span class="italic">forte sensu privativo.</span></a></li><script type="text/javascript">document.getElementById('note_LCL251_10_2').style.display = "none";</script><li class="note" id="note_LCL251_10_3"><a class="footnoteCrossrefLink" href="#target_note_LCL251_10_3" title="Click to highlight in text"><sup class="lineRef">3</sup>Agesilae <span class="italic">Sch.</span></a></li><script type="text/javascript">document.getElementById('note_LCL251_10_3').style.display = "none";</script><li class="note" id="note_LCL251_10_4"><a class="footnoteCrossrefLink" href="#target_note_LCL251_10_4" title="Click to highlight in text"><sup class="lineRef">4</sup>Plataeeo <span class="italic">Joc</span>: pitalco <span class="italic">H.</span></a></li><script type="text/javascript">document.getElementById('note_LCL251_10_4').style.display = "none";</script></ul></section></notes></section>