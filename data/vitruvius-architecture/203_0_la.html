<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">

neque aliam rem per coagmenta transire. Cum ergo fuerit hoc ita perstratum, supra nucleus<a class="footnoteLink" href="#note_LCL280_86_1" id="target_note_LCL280_86_1"><sup>1</sup></a> inducatur et virgis caedendo subigatur. Supra autem sive ex tessera grandi sive ex spica<a class="footnoteLink" href="#note_LCL280_86_2" id="target_note_LCL280_86_2"><sup>2</sup></a> testacea struantur fastigiis, quibus est supra scriptum, et cum sic erunt facta, non cito vitiabuntur.</p>
<h3>II</h3>
<p><span class="br"></span><span class="lineNumber">1</span><span class="br"></span><span class="sc">Cum</span> a pavimentorum cura discessum fuerit, tunc de albariis operibus est explicandum. Id autem erit recte, si glaebae calcis optimae ante multo tempore, quam opus fuerit, macerabuntur, uti, si qua glaeba parum fuerit in fornace cocta, in maceratione diuturna
liquore defervere coacta uno tenore<a class="footnoteLink" href="#note_LCL280_86_3" id="target_note_LCL280_86_3"><sup>3</sup></a> conquoquatur.
Namque cum non penitus macerata sed recens sumitur, cum fuerit inducta habens latentes crudos calculos, pustulas emittit. Qui calculi, in opere uno tenore cum permacerantur, dissolvunt et
<span class="br"></span><span class="lineNumber">2</span><span class="br"></span>dissipant tectorii politiones. Cum autem habita erit ratio macerationis et id curiosius opere praeparatum erit, sumatur ascia et, quemadmodum materia dolatur,
sic calx in lacu macerata ascietur. Si ad eam offenderint calculi, non erit temperata; cumque siccum et purum ferrum educetur, indicabit eam evanidam et siticulosam; cum vero pinguis fuerit et recte macerata, circa id ferramentum uti glutinum haerens omni ratione probabit esse temperatam.





</p></section><notes><section class="footnotes"><ul><li class="note" id="note_LCL280_86_1"><a class="footnoteCrossrefLink" href="#target_note_LCL280_86_1" title="Click to highlight in text"><sup class="lineRef">1</sup>nucreus <span class="italic">H.</span></a></li><script type="text/javascript">document.getElementById('note_LCL280_86_1').style.display = "none";</script><li class="note" id="note_LCL280_86_2"><a class="footnoteCrossrefLink" href="#target_note_LCL280_86_2" title="Click to highlight in text"><sup class="lineRef">2</sup>expica <span class="italic">H, om. G.</span></a></li><script type="text/javascript">document.getElementById('note_LCL280_86_2').style.display = "none";</script><li class="note" id="note_LCL280_86_3"><a class="footnoteCrossrefLink" href="#target_note_LCL280_86_3" title="Click to highlight in text"><sup class="lineRef">3</sup>tenore <span class="italic">Joc</span>: tempore <span class="italic">H.</span></a></li><script type="text/javascript">document.getElementById('note_LCL280_86_3').style.display = "none";</script></ul></section></notes></section>