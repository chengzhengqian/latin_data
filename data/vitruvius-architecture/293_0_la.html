<section class="div1 language" lang="la"><header><hgroup><h1>Vitruvius</h1></hgroup></header><section class="div2">
<p><span class="br"></span><span class="lineNumber">14</span><span class="br"></span>Aquarii vero pisciumque punctis uti gradibus scandens orbiculi foramen in ariete tangendo octavam partem aqua temperate salienti praestat aequinoctiales horas. Ab ariete per tauri et geminorum spatia ad summa cancri puncta partis octavae foramen se<a class="footnoteLink" href="#note_LCL280_266_1" id="target_note_LCL280_266_1"><sup>1</sup></a> tympani versationibus peragens et in altitudinem eo rediens viribus extenuatur, et ita tardius fluendo dilatet morando spatia et efficit horas in cancri signo solstitiales. A cancro cum proclinat et peragit per leonem et virginem ad librae partis octavae puncta revertendo et gradatim corripiendo spatia contrahit horas, et ita perveniens ad puncta
<span class="br"></span><span class="lineNumber">15</span><span class="br"></span>librae aequinoctialis rursus reddit horas. Per scorpionis vero spatia et sagittarii proclivius deprimens se foramen rediensque circumactione ad capricorni partem <span class="sc">viii</span>, restituitur celeritate salientis ad brumales horarum brevitates.</p>
<p>Quae sunt in horologiorum descriptionibus rationes et adparatus, ut sint ad usum expeditiores, quam aptissime potui, perscripsi. Restat nunc de machinationibus et de earum principiis ratiocinari. Itaque de his, ut corpus emendatum architecturae perficiatur, insequenti volumine incipiam scribere.</p>
</section><notes><section class="footnotes"><ul><li class="note" id="note_LCL280_266_1"><a class="footnoteCrossrefLink" href="#target_note_LCL280_266_1" title="Click to highlight in text"><sup class="lineRef">1</sup>se <span class="italic">Ro</span>: seu <span class="italic">H.</span></a></li><script type="text/javascript">document.getElementById('note_LCL280_266_1').style.display = "none";</script></ul></section></notes></section>