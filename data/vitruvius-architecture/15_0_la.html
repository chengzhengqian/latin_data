<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">
<span class="br"></span><span class="lineNumber">7</span><span class="br"></span>Naturalis autem decor sic erit, si primum omnibus templis saluberrimae regiones aquarumque fontes in his locis idonei eligentur, in quibus fana constituantur, deinde maxime Aesculapio, Saluti, et eorum deorum quorum plurimi medicinis aegri curari videntur. Cum enim ex pestilenti in salubrem locum corpora aegra translata fuerint et e fontibus salubribus aquarum usus subministrabuntur, celerius convalescent. Ita efficietur, uti ex natura loci maiores auctasque cum dignitate divinitas excipiat opiniones. Item naturae decor erit, si cubiculis et bybliothecis ab oriente lumina capiuntur, balneis et hibernaculis ab occidente hiberno, pinacothecis<a class="footnoteLink" href="#note_LCL251_30_1" id="target_note_LCL251_30_1"><sup>1</sup></a> et quibus certis luminibus opus est partibus, a septentrione, quod ea caeli regio neque exclaratur neque obscuratur solis cursu sed est certa inmutabilis die perpetuo.</p>
<p><span class="br"></span><span class="lineNumber">8</span><span class="br"></span>Distributio autem est copiarum locique commoda dispensatio parcaque in operibus sumptus ratione temperatio. Haec ita observabitur, si primum architectus
ea non quaeret, quae non potuerunt<a class="footnoteLink" href="#note_LCL251_30_2" id="target_note_LCL251_30_2"><sup>2</sup></a> inveniri aut parari nisi magno. Namque non omnibus locis harenae fossiciae nec caementorum nec abietis nec sappinorum nec marmoris copia est, sed aliud alio loco nascitur, quorum conportationes difficiles sunt





</p></section><notes><section class="footnotes"><ul><li class="note" id="note_LCL251_30_1"><a class="footnoteCrossrefLink" href="#target_note_LCL251_30_1" title="Click to highlight in text"><sup class="lineRef">1</sup>pinacothicis <span class="italic">H.</span></a></li><script type="text/javascript">document.getElementById('note_LCL251_30_1').style.display = "none";</script><li class="note" id="note_LCL251_30_2"><a class="footnoteCrossrefLink" href="#target_note_LCL251_30_2" title="Click to highlight in text"><sup class="lineRef">2</sup>potuerunt <span class="italic">H.</span></a></li><script type="text/javascript">document.getElementById('note_LCL251_30_2').style.display = "none";</script></ul></section></notes></section>