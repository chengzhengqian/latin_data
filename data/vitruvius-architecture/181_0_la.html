<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">

spatium expeditum. Latitudo eius ne minus pedum senum denum; nam sic erit ad plenum opus facientibus
libera versatio et expedita. Sin autem duobus prelis loco opus fuerit, quattuor et viginti pedes latitudini dentur.</p>
<p><span class="br"></span><span class="lineNumber">4</span><span class="br"></span>Ovilia et caprilia ita sunt magna facienda, uti singula pecora areae ne minus pedes quaternos et semipedem, ne plus senos possint habere. Granaria sublinita<a class="footnoteLink" href="#note_LCL280_42_1" id="target_note_LCL280_42_1"><sup>1</sup></a> et ad septentrionem aut aquilonem spectantia disponantur; ita enim frumenta non poterint cito concalescere, sed ab flatu refrigerata diu servantur. Namque ceterae regiones procreant curculionem
et reliquas bestiolas, quae frumentis solent nocere. Equilibus, quae maxime in villa loca calidissima fuerint, constituantur, dum ne ad focum spectent; cum enim iumenta proxime ignem stabulantur, horrida fiunt.</p>
<p><span class="br"></span><span class="lineNumber">5</span><span class="br"></span>Item non sunt inutilia praesepia, quae conlocantur extra culinam in aperto contra orientem; cum enim in hieme anni sereno caelo in ea traducuntur matutino boves, ad solem pabulum capientes fiunt nitidiores. Horrea, fenilia, farraria, pistrina extra villam facienda videntur, ut ab ignis periculo sint villae tutiores. Si quid delicatius in villis faciundum fuerit, ex symmetriis quae in urbanis supra scripta sunt constituta,
ita struantur, uti sine inpeditione rusticae utilitatis aedificentur.</p>
<p><span class="br"></span><span class="lineNumber">6</span><span class="br"></span>Omniaque aedificia ut luminosa sint, oportet curari; sed quae sunt ad villas, faciliora videntur esse, ideo quod paries nullius vicini potest opstare,



</p></section><notes><section class="footnotes"><ul><li class="note" id="note_LCL280_42_1"><a class="footnoteCrossrefLink" href="#target_note_LCL280_42_1" title="Click to highlight in text"><sup class="lineRef">1</sup>sublinita <span class="italic">Gr</span>: sublinata <span class="italic">H: cf.</span> liniantur, <span class="italic">supra</span> V. x. 3.</a></li><script type="text/javascript">document.getElementById('note_LCL280_42_1').style.display = "none";</script></ul></section></notes></section>