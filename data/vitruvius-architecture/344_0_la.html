<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">

et arboribus excisis eoque conlocatis locus operibus
exaggeraretur, ballistis vectes ferreos candentes in id mittendo totam munitionem coegerunt conflagrare.<a class="footnoteLink" href="#note_LCL280_368_1" id="target_note_LCL280_368_1"><sup>1</sup></a>
Testudo autem arietaria cum ad murum pulsandum accessisset, permiserunt laqueum et eo ariete constricto, per tympanum ergata circumagentes suspenso capite eius non sunt passi tangi murum. Denique totam machinam malleolis candentibus et ballistarum plagis dissipaverunt. Ita eae victoriae civitatum<a class="footnoteLink" href="#note_LCL280_368_2" id="target_note_LCL280_368_2"><sup>2</sup></a> non machinis, sed contra machinarum rationem architectorum sollertia sunt liberatae.</p>
<p>Quas potui de machinis expedire rationes pacis bellique temporibus et utilissimas putavi, in hoc volumine perfeci. In prioribus vero novem de singulis generibus et partibus conparavi, uti totum corpus omnia architecturae membra in decem voluminibus haberet explicata.</p>
</section><notes><section class="footnotes"><ul><li class="note" id="note_LCL280_368_1"><a class="footnoteCrossrefLink" href="#target_note_LCL280_368_1" title="Click to highlight in text"><sup class="lineRef">1</sup>conflagare <span class="italic">H.</span></a></li><script type="text/javascript">document.getElementById('note_LCL280_368_1').style.display = "none";</script><li class="note" id="note_LCL280_368_2"><a class="footnoteCrossrefLink" href="#target_note_LCL280_368_2" title="Click to highlight in text"><sup class="lineRef">2</sup>victoriae civitatum <span class="italic">idem quod</span> civitates victrices: <span class="italic">cf.</span> uligines paludum, <span class="italic">Tac. Ann.</span> I. 17. 5.</a></li><script type="text/javascript">document.getElementById('note_LCL280_368_2').style.display = "none";</script></ul></section></notes></section>