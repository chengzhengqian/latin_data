<section class="div1 language" lang="la"><header><hgroup><h1>Vitruvius</h1></hgroup></header><section class="div2">
<h3>I</h3>
<p><span class="br"></span><span class="lineNumber">1</span><span class="br"></span><span class="sc">Architecti</span> est scientia pluribus disciplinis et variis eruditionibus ornata, [cuius iudicio probantur omnia]<a class="footnoteLink" href="#note_LCL251_6_1" id="target_note_LCL251_6_1"><sup>1</sup></a> quae ab ceteris artibus perficiuntur. Opera ea nascitur et fabrica et ratiocinatione. Fabrica est continuata ac trita usus meditatio, quae manibus perficitur e materia cuiuscumque generis opus est ad propositum deformationis. Ratiocinatio autem est, quae res fabricatas sollertiae ac rationis proportione
demonstrare atque explicare potest.</p>
<p><span class="br"></span><span class="lineNumber">2</span><span class="br"></span>Itaque architecti, qui sine litteris contenderant, ut manibus essent exercitati, non potuerunt efficere, ut haberent pro laboribus auctoritatem; qui autem ratiocinationibus et litteris solis confisi fuerunt, umbram non rem persecuti videntur. At qui utrumque perdidicerunt, uti omnibus armis ornati citius cum auctoritate, quod fuit propositum, sunt adsecuti.</p>
<p><span class="br"></span><span class="lineNumber">3</span><span class="br"></span>Cum in omnibus enim rebus, tum maxime etiam in architectura haec duo insunt, quod significatur et quod significat. Significatur proposita res, de qua dicitur; hanc autem significat demonstratio
rationibus doctrinarum explicata. Quare videtur utraque parte exercitatus esse debere, qui se architectum profiteatur. Itaque eum etiam ingeniosum oportet esse et ad disciplinam docilem.



</p></section><notes><section class="footnotes"><ul><li class="note" id="note_LCL251_6_1"><a class="footnoteCrossrefLink" href="#target_note_LCL251_6_1" title="Click to highlight in text"><sup class="lineRef">1</sup>cuius iudicio probantur omnia <span class="italic">G S: om. H.</span></a></li><script type="text/javascript">document.getElementById('note_LCL251_6_1').style.display = "none";</script></ul></section></notes></section>