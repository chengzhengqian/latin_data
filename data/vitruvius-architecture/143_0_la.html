<section class="div1 language" lang="la"><header><hgroup><h1>Vitruvius</h1></hgroup></header><section class="div2"><p class="noindent">

columnae cum capitulis et spiris altae quarta parte eiusdem diametri; epistylia et ornamenta earum columnarum altitudinis quinta parte. Pluteum insuper
cum unda et corona inferioris plutei dimidia parte. Supra id pluteum columnae quarta parte minore altitudine sint quam inferiores; epistylium et ornamenta earum columnarum quinta parte. Item si tertia episcenos futura erit, mediani plutei summum
sit dimidia parte; columnae summae medianarum<a class="footnoteLink" href="#note_LCL251_286_1" id="target_note_LCL251_286_1"><sup>1</sup></a>
minus altae sint quarta parte; epistylia cum coronis earum columnarum item habeant altitudinis quintam partem.</p> <p><span class="br"></span><span class="lineNumber">7</span><span class="br"></span>Nec tamen in omnibus theatris symmetriae ad omnis rationes et effectus possunt respondere, sed oportet<a class="footnoteLink" href="#note_LCL251_286_2" id="target_note_LCL251_286_2"><sup>2</sup></a> architectum animadvertere, quibus proportionibus
necesse sit sequi symmetriam et quibus ad loci naturam aut magnitudinem operis temperari. Sunt enim res quas et in pusillo et in magno theatro necesse est eadem magnitudine fieri propter usum, uti gradus, diazumata, pluteos, itinera, ascensus, pulpita,
tribunalia et si qua alia intercurrunt, ex quibus necessitas cogit discedere ab symmetria, ne inpediatur usus. Non minus si qua exiguitas copiarum, id est marmoris, materiae reliquarumque rerum, quae parantur in opere defuerint, paulum demere aut adicere, dum id ne nimium inprobe fiat sed cum sensu, non erit alienum. Hoc autem erit, si architectus
erit usu peritus, praeterea ingenio mobili sollertiaque non fuerit viduatus.</p>
</section><notes><section class="footnotes"><ul><li class="note" id="note_LCL251_286_1"><a class="footnoteCrossrefLink" href="#target_note_LCL251_286_1" title="Click to highlight in text"><sup class="lineRef">1</sup>columnae summae medianarum <span class="italic">rec</span>: columnae summae media parte columnae summae medianarum <span class="italic">H.</span></a></li><script type="text/javascript">document.getElementById('note_LCL251_286_1').style.display = "none";</script><li class="note" id="note_LCL251_286_2"><a class="footnoteCrossrefLink" href="#target_note_LCL251_286_2" title="Click to highlight in text"><sup class="lineRef">2</sup>oportere <span class="italic">H G.</span></a></li><script type="text/javascript">document.getElementById('note_LCL251_286_2').style.display = "none";</script></ul></section></notes></section>