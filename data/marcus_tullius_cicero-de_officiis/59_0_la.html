<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> autem gerere quam personam velimus, a
nostra voluntate proficiscitur. Itaque se alii ad philosophiam, alii ad ius
civile, alii ad eloquentiam applicant, ipsarumque virtutum in alia alius
mavult excellere.</p>
<span class="innerMarginNote right">116</span>
<p>Quorum vero patres aut maiores aliqua gloria praestiterunt, ii student
plerumque eodem in genere laudis excellere, ut Q. Mucius P. f. in iure
civili, Pauli filius Africanus in re militari. Quidam autem ad eas laudes,
quas a patribus acceperunt, addunt aliquam suam, ut hic idem Africanus
eloquentia cumulavit bellicam gloriam; quod idem fecit Timotheus Cononis
filius, qui cum belli laude non inferior fuisset quam pater, ad eam laudem
doctrinae et ingenii gloriam adiecit. Fit autem interdum, ut non nulli
omissa imitatione maiorum suum quoddam institutum consequantur, maximeque in
eo plerumque elaborant ii,<a class="footnoteLink" href="#note_LCL030_118_1" id="target_note_LCL030_118_1"><sup>1</sup></a> qui magna sibi proponunt obscuris orti
maioribus.</p>
<span class="innerMarginNote right">117</span>
<p>Haec igitur omnia, cum quaerimus, quid deceat, complecti animo et cogitatione
debemus; in primis autem constituendum est, quos nos et quales esse velimus
et in quo genere vitae, quae deliberatio est omnium difficillima. Ineunte
enim adulescentia, cum est maxima imbecillitas consilii, tum id sibi quisque
genus aetatis degendae constituit, quod maxime adamavit; itaque ante
implicatur aliquo 
</p></section><notes><section class="footnotes"><ul><li class="note" id="note_LCL030_118_1"><a class="footnoteCrossrefLink" href="#target_note_LCL030_118_1" title="Click to highlight in text"><sup class="lineRef">1</sup>ii
Edd.; hii A H b; <span class="italic">hij c; hi</span> B a.</a></li><script type="text/javascript">document.getElementById('note_LCL030_118_1').style.display = "none";</script></ul></section></notes></section>