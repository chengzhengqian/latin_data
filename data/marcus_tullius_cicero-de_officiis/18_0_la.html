<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> ut et ipse ne quid tale posthac et ceteri
sint ad iniuriam tardiores.</p>
<span class="innerMarginNote right">34</span>
<p>Atque in re publica maxime conservanda sunt iura belli. Nam cum sint duo
genera decertandi, unum per disceptationem, alterum per vim, cumque illud
proprium sit hominis, hoc beluarum, confugiendum est ad posterius, si uti
non licet superiore. <span class="innerMarginNote right">35</span> Quare
suscipienda quidem bella sunt ob eam causam, ut sine iniuria in pace
vivatur, parta autem victoria conservandi ii, qui non crudeles in bello, non
immanes fuerunt, ut maiores nostri Tusculanos, Aequos, Volscos, Sabinos,
Hernicos in civitatem etiam acceperunt, at Carthaginem et Numantiam funditus
sustulerunt; nollem Corinthum, sed credo aliquid secutos, opportunitatem
loci maxime, ne posset aliquando ad bellum faciendum locus ipse adhortari.
Mea quidem sententia paci, quae nihil habitura sit insidiarum, semper est
consulendum. In quo si mihi esset optemperatum, si non optimam, at aliquam
rem publicam, quae nunc nulla est, haberemus.</p>
<p>Et cum iis, quos vi deviceris, consulendum est, tum ii, qui armis positis ad
imperatorum fidem confugient, quamvis murum aries percusserit, recipiendi.
In quo tantopere apud nostros iustitia culta est, ut ii, qui </p></section><notes></notes></section>