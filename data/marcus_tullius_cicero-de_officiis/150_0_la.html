<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>ego a te postulo, mi Cicero, ut mihi concedas, si potes, nihil praeter id,
quod honestum sit, propter se esse expetendum. Sin hoc non licet per
Cratippum, at illud certe dabis, quod honestum sit, id esse maxime propter
se expetendum. Mihi utrumvis satis est et tum hoc, tum illud probabilius
videtur nec praeterea quicquam probabile.</p>
<span class="innerMarginNote right">34</span>
<p>Ac primum in hoc Panaetius defendendus est, quod non utilia cum honestis
pugnare aliquando posse dixerit (neque enim ei fas erat), sed ea, quae
viderentur utilia. Nihil vero utile, quod non idem honestum, nihil honestum,
quod non idem utile sit, saepe testatur negatque ullam pestem maiorem in
vitam hominum invasisse quam eorum opinionem, qui ista distraxerint. Itaque,
non ut aliquando anteponeremus utilia honestis, sed ut ea sine errore
diiudicaremus, si quando incidissent,<a class="footnoteLink" href="#note_LCL030_300_1" id="target_note_LCL030_300_1"><sup>1</sup></a> induxit eam, quae
videretur esse, non quae esset, repugnantiam. Hanc igitur partem relictam
explebimus nullis adminiculis, sed, ut dicitur, Marte nostro. Neque enim
quicquam est de hac parte post Panaetium explicatum, quod quidem mihi
probaretur, de iis, quae in manus meas venerunt.<a class="footnoteLink" href="#note_LCL030_300_2" id="target_note_LCL030_300_2"><sup>2</sup></a></p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL030_300_1"><a class="footnoteCrossrefLink" href="#target_note_LCL030_300_1" title="Click to highlight in text"><sup class="lineRef">1</sup><span class="italic">ea</span> .
. . <span class="italic">incidissent</span> MSS., Bt.<sup>1</sup>, Heine, Ed.; <span class="italic">eam</span> [repugnantiam] . . . <span class="italic">incidisset</span> Unger, Bt.<sup>2</sup></a></li><script type="text/javascript">document.getElementById('note_LCL030_300_1').style.display = "none";</script><li class="note" id="note_LCL030_300_2"><a class="footnoteCrossrefLink" href="#target_note_LCL030_300_2" title="Click to highlight in text"><sup class="lineRef">2</sup><span class="italic">venerunt</span> Manutius, Edd.; <span class="italic">venerint</span>
MSS.</a></li><script type="text/javascript">document.getElementById('note_LCL030_300_2').style.display = "none";</script></ul></section></notes></section>