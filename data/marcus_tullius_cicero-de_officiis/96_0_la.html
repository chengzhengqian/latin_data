<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> libertatis quam retentae. Quod igitur
latissime patet neque ad incolumitatem solum, sed etiam ad opes et potentiam
valet plurimum, id amplectamur, ut metus absit, caritas retineatur. Ita
facillime, quae volemus, et privatis in rebus et in re publica
consequemur.</p>
<p>Etenim qui se metui volent, a quibus metuentur, <span class="innerMarginNote right">25</span> eosdem metuant ipsi necesse est. Quid enim
censemus superiorem illum Dionysium quo cruciatu timoris angi solitum, qui
cultros metuens tonsorios candente carbone sibi adurebat capillum? quid
Alexandrum Pheraeum quo animo vixisse arbitramur? qui, ut scriptum legimus,
cum uxorem Theben admodum diligeret, tamen ad eam ex epulis in cubiculum
veniens barbarum, et eum quidem, ut scriptum est, compunctum notis
Thraeciis, destricto gladio iubebat anteire praemittebatque de stipatoribus
suis, qui scrutarentur arculas muliebres et, ne quod in vestimentis telum
occultaretur, exquirerent. O miserum, qui fideliorem et barbarum et
stigmatiam putaret quam coniugem! Nec eum fefellit; ab ea est enim ipsa
propter pelicatus suspicionem interfectus.</p>
<p>Nec vero ulla vis imperii tanta est, quae premente <span class="innerMarginNote right">26</span> metu possit esse diuturna. Testis est Phalaris,
cuius est praeter ceteros nobilitata crudelitas, qui non ex insidiis
interiit, ut is, quem modo dixi, Alexander, non a paucis, ut hie noster, sed
in quem universa Agrigentinorum multitudo impetum fecit.</p>
<p>Quid? Macedones nonne Demetrium reliquerunt </p></section><notes></notes></section>