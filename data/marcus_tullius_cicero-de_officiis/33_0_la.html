<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<span class="innerMarginNote right">64</span>
<p>Sed illud odiosum est, quod in hac elatione et magnitudine animi facillime
pertinacia et nimia cupiditas principatus innascitur. Ut enim apud
Platonem<span class="marginNote left">Laches 182 E</span> est, omnem morem
Lacedaemoniorum inflammatum esse cupiditate vincendi, sic, ut quisque animi
magnitudine maxime excellet,<a class="footnoteLink" href="#note_LCL030_66_1" id="target_note_LCL030_66_1"><sup>1</sup></a> ita maxime vult princeps omnium vel potius
solus esse. Difficile autem est, cum praestare omnibus concupieris, servare
aequitatem, quae est iustitiae maxime propria. Ex quo fit, ut neque
disceptatione vinci se nec ullo publico ac legitimo iure patiantur,
exsistuntque in re publica plerumque largitores et factiosi, ut opes quam
maximas consequantur et sint vi<a class="footnoteLink" href="#note_LCL030_66_2" id="target_note_LCL030_66_2"><sup>2</sup></a> potius superiores
quam iustitia pares. Sed quo difficilius, hoc praeclarius; nullum enim est
tempus, quod iustitia vacare debeat.</p>
<span class="innerMarginNote right">65</span>
<p>Fortes igitur et magnanimi sunt habendi, non qui faciunt, sed qui propulsant
iniuriam. Vera autem et sapiens animi magnitudo honestum illud, quod maxime
natura sequitur, in factis positum, non in gloria iudicat principemque se
esse mavult quam videri; etenim qui ex errore imperitae multitudinis pendet,
hic in magnis viris non est habendus. Facillime autem ad res iniustas
impellitur, ut quisque altissimo animo est, gloriae cupiditate;<a class="footnoteLink" href="#note_LCL030_66_3" id="target_note_LCL030_66_3"><sup>3</sup></a>
qui locus est sane lubricus, quod vix invenitur, qui laboribus susceptis
periculisque aditis non quasi mercedem rerum gestarum desideret gloriam.</p>
</section><notes><section class="footnotes"><ul><li class="note" id="note_LCL030_66_1"><a class="footnoteCrossrefLink" href="#target_note_LCL030_66_1" title="Click to highlight in text"><sup class="lineRef">1</sup><span class="italic">excellet</span> A B H L b c; <span class="italic">excellit</span> a,
Bt.</a></li><script type="text/javascript">document.getElementById('note_LCL030_66_1').style.display = "none";</script><li class="note" id="note_LCL030_66_2"><a class="footnoteCrossrefLink" href="#target_note_LCL030_66_2" title="Click to highlight in text"><sup class="lineRef">2</sup><span class="italic">vi</span> a,
Edd.; ut A B H b; <span class="italic">utcumque</span> L c.</a></li><script type="text/javascript">document.getElementById('note_LCL030_66_2').style.display = "none";</script><li class="note" id="note_LCL030_66_3"><a class="footnoteCrossrefLink" href="#target_note_LCL030_66_3" title="Click to highlight in text"><sup class="lineRef">3</sup><span class="italic">altissimo
animo est, gloriae cupiditate</span> Pearce (confirmed by several MSS.),
Edd.; <span class="italic">alt. an. et gloriae cupiditate</span> A B H b p; <span class="italic">est alt. an. et gloria et cupiditate</span> L <span class="italic">c.</span></a></li><script type="text/javascript">document.getElementById('note_LCL030_66_3').style.display = "none";</script></ul></section></notes></section>