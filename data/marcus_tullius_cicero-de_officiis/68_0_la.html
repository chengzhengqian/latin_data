<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> sonus erat dulcis, litterae neque
expressae neque oppressae, ne aut obscurum esset aut putidum, sine
contentione vox nec languens nec canora. Uberior oratio L. Crassi nec minus
faceta, sed bene loquendi de Catulis opinio non minor. Sale vero et facetiis
Caesar, Catuli patris frater, vicit omnes, ut in illo ipso forensi genere
dicendi contentiones aliorum sermone vinceret.</p>
<p>In omnibus igitur his elaborandum est, si in omni re quid deceat
exquirimus.</p>
<span class="innerMarginNote right">134</span>
<p>Sit ergo hic sermo, in quo Socratici maxime excellunt, lenis minimeque
pertinax, insit in eo lepos; nec vero, tamquam in possessionem suam venerit,
excludat alios, sed cum reliquis in rebus, tum in sermone communi
vicissitudinem non iniquam putet; ac videat in primis, quibus de rebus
loquatur; si seriis, severitatem adhibeat, si iocosis, leporem; in primisque
provideat, ne sermo vitium aliquod indicet inesse in moribus; quod maxime
tum solet evenire, cum studiose de absentibus detrahendi causa aut per
ridiculum aut severe maledice contumelioseque dicitur.</p>
<span class="innerMarginNote right">135</span>
<p>Habentur autem plerumque sermones aut de domesticis negotiis aut de re
publica aut de artium </p></section><notes></notes></section>