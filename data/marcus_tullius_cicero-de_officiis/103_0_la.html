<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> exterrentur; vita mors, divitiae
paupertas omnes homines vehementissime permovent. Quae qui in utramque
partem excelso animo magnoque despiciunt, cumque aliqua iis ampla et honesta
res obiecta est, totos ad se convertit et rapit, tum quis non admiretur
splendorem pulchritudinemque virtutis?</p>
<span class="innerMarginNote right">38</span>
<p>XI. Ergo et haec animi despicientia admirabilitatem magnam facit et maxime
iustitia, ex qua una virtute viri boni appellantur, mirifica quaedam
multitudini videtur, nec iniuria; nemo enim iustus esse potest, qui mortem,
qui dolorem, qui exsilium, qui egestatem timet, aut qui ea, quae sunt his
contraria, aequitati anteponit. Maximeque admirantur eum, qui pecunia non
movetur; quod in quo viro perspectum sit, hunc igni spectatum
arbitrantur.</p>
<p>Itaque illa tria, quae proposita sunt ad gloriam, omnia iustitia conficit, et
benivolentiam, quod prodesse vult plurimis, et ob eandem causam fidem et
admirationem, quod eas res spernit et neglegit, ad quas plerique inflammati
aviditate rapiuntur.</p>
<span class="innerMarginNote right">39</span>
<p>Ac mea quidem sententia omnis ratio atque institutio vitae adiumenta hominum
desiderat, in primisque ut habeat, quibuscum possit familiares conferre
sermones; quod est difficile, nisi speciem prae te boni viri feras. Ergo
etiam solitario homini atque in agro vitam agenti opinio iustitiae
necessaria est, eoque etiam magis, quod, eam si non habebunt, [iniusti
habebuntur,]<a class="footnoteLink" href="#note_LCL030_206_1" id="target_note_LCL030_206_1"><sup>1</sup></a> nullis praesidiis saepti multis</p>
</section><notes><section class="footnotes"><ul><li class="note" id="note_LCL030_206_1"><a class="footnoteCrossrefLink" href="#target_note_LCL030_206_1" title="Click to highlight in text"><sup class="lineRef">1</sup><span class="italic">iniusti
habebuntur</span> B H b; bracketed by Facciolati, Edd.</a></li><script type="text/javascript">document.getElementById('note_LCL030_206_1').style.display = "none";</script></ul></section></notes></section>