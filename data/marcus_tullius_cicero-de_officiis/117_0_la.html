<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>a liberalitate proficiscitur, non uno modo in disparibus causis affecti esse
debemus. Alia causa est eius, qui calamitate premitur, et eius, qui res
meliores <span class="innerMarginNote right">62</span> quaerit nullis
suis rebus adversis. Propensior benignitas esse debebit in calamitosos, nisi
forte erunt digni calamitate. In iis tamen, qui se adiuvari volent, non ne
affligantur, sed ut altiorem gradum ascendant, restricti omnino esse nullo
modo debemus, sed in deligendis idoneis iudicium et diligentiam adhibere.
Nam praeclare Ennius:</p>
<span class="marginNote left">Fab. inc. Vahlen<sup>2</sup>, 409.</span>
<blockquote><p>
<span class="line indent2">Bene fácta male locáta male facta árbitror.</span><span class="linebreak"></span>
</p></blockquote>
<span class="innerMarginNote right">63</span>
<p>Quod autem tributum est bono viro et grato, in eo cum ex ipso fructus est,
tum etiam ex ceteris. Temeritate enim remota gratissima est liberalitas,
eoque eam studiosius plerique laudant, quod summi cuiusque bonitas commune
perfugium est omnium. Danda igitur opera est, ut iis beneficiis quam
plurimos afficiamus, quorum memoria liberis posterisque prodatur, ut iis
ingratis esse non liceat. Omnes enim immemorem beneficii oderunt eamque
iniuriam in deterrenda liberalitate sibi etiam fieri eumque, qui faciat,
communem hostem tenuiorum putant.</p>
<p>Atque haec benignitas etiam rei publicae est utilis, redimi e servitute
captos, locupletari tenuiores; quod </p></section><notes></notes></section>