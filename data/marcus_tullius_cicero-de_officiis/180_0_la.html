<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>Hunc Fabricius reducendum curavit ad Pyrrhum, idque eius factum laudatum a
senatu est. Atqui, si speciem utilitatis opinionemque quaerimus, magnum
illud bellum perfuga unus et gravem adversarium imperii sustulisset, sed
magnum dedecus et flagitium, quicum laudis certamen fuisset, eum non
virtute, sed scelere superatum.</p>
<span class="innerMarginNote right">87</span>
<p>Utrum igitur utilius vel Fabricio, qui talis in hac urbe, qualis Aristides
Athenis, fuit, vel senatui nostro, qui numquam utilitatem a dignitate
seiunxit, armis cum hoste certare an venenis? Si gloriae causa imperium
expetendum est, scelus absit, in quo non potest esse gloria; sin ipsae opes
expetuntur quoquo modo, non poterunt utiles esse cum infamia.</p>
<p>Non igitur utilis illa L. Philippi Q. f. sententia, quas civitates L. Sulla
pecunia accepta ex senatus consulto liberavisset, ut eae rursus vectigales
essent neque iis pecuniam, quam pro libertate dederant, redderemus. Ei
senatus est assensus. Turpe imperio! piratarum enim melior fides quam
senatus. At aucta vectigalia, utile igitur. Quousque audebunt dicere </p></section><notes></notes></section>