<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<span class="innerMarginNote right">35</span>
<p>VIII. Cum igitur aliqua species utilitatis obiecta est, commoveri necesse
est; sed si, cum animum attenderis, turpitudinem videas adiunctam ei rei,
quae speciem utilitatis attulerit, tum non utilitas relinquenda est, sed
intellegendum, ubi turpitudo sit, ibi utilitatem esse non posse. Quodsi
nihil est tam contra naturam quam turpitudo (recta enim et convenientia et
constantia natura desiderat aspernaturque contraria) nihilque tam secundum
naturam quam utilitas, certe in eadem re utilitas et turpitudo<a class="footnoteLink" href="#note_LCL030_302_1" id="target_note_LCL030_302_1"><sup>1</sup></a>
esse non potest.</p>
<p>Itemque, si ad honestatem nati sumus eaque aut sola expetenda est, ut Zenoni
visum est, aut certe omni pondere gravior habenda quam reliqua omnia, quod
Aristoteli placet, necesse est, quod honestum sit, id esse aut solum aut
summum bonum; quod autem bonum, id certe utile; ita, quicquid honestum, id
utile.</p>
<span class="innerMarginNote right">36</span>
<p>Quare error hominum non proborum, cum aliquid, quod utile visum est,
arripuit, id continuo secernit ab honesto. Hinc sicae, hinc venena, hinc
falsa testamenta nascuntur, hinc furta, peculatus, expilationes
direptionesque sociorum et civium, hinc opum nimiarum, potentiae non
ferendae, postremo etiam in liberis civitatibus regnandi exsistunt
cupiditates, quibus nihil nec taetrius nec foedius excogitari potest.</p>
</section><notes><section class="footnotes"><ul><li class="note" id="note_LCL030_302_1"><a class="footnoteCrossrefLink" href="#target_note_LCL030_302_1" title="Click to highlight in text"><sup class="lineRef">1</sup><span class="italic">re
utilitas et turp.</span>, Edd.; <span class="italic">re utili turpitudo</span>
B H a b.</a></li><script type="text/javascript">document.getElementById('note_LCL030_302_1').style.display = "none";</script></ul></section></notes></section>