<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent">
venustatem muliebrem ducere debemus, dignitatem virilem. Ergo et a forma
removeatur omnis viro non dignus ornatus, et huic simile vitium in gestu
motuque caveatur. Nam et palaestrici motus sunt saepe odiosiores, et
histrionum non nulli gestus ineptiis non vacant,<a class="footnoteLink" href="#note_LCL030_132_1" id="target_note_LCL030_132_1"><sup>1</sup></a> et in utroque
genere quae sunt recta et simplicia, laudantur. Formae autem dignitas
coloris bonitate tuenda est, color exercitationibus corporis. Adhibenda
praeterea munditia est non odiosa neque exquisita nimis, tantum quae fugiat
agrestem et inhumanam neglegentiam. Eadem ratio est habenda vestitus, in
quo, sicut in plerisque rebus, mediocritas optima est.</p>
<span class="innerMarginNote right">131</span>
<p>Cavendum autem est, ne aut tarditatibus utamur <span class="italic">in</span><a class="footnoteLink" href="#note_LCL030_132_2" id="target_note_LCL030_132_2"><sup>2</sup></a>
ingressu mollioribus, ut pomparum ferculis similes esse videamur, aut in
festinationibus suscipiamus nimias celeritates, quae cum fiunt, anhelitus
moventur, vultus mutantur, ora torquentur; ex quibus magna significatio fit
non adesse constantiam. Sed multo etiam magis elaborandum est, ne animi
motus a natura recedant; quod assequemur, si cavebimus, ne in perturbationes
atque exanimationes incidamus, et si attentos animos ad decoris
conservationem tenebimus.</p>
<span class="innerMarginNote right">132</span>
<p>Motus autem animorum duplices sunt, alteri cogitationis, 

</p></section><notes><section class="footnotes"><ul><li class="note" id="note_LCL030_132_1"><a class="footnoteCrossrefLink" href="#target_note_LCL030_132_1" title="Click to highlight in text"><sup class="lineRef">1</sup><span class="italic">ineptiis non
vacant</span> A B H a b; <span class="italic">inepti non vacant
offensione</span> L c p.</a></li><script type="text/javascript">document.getElementById('note_LCL030_132_1').style.display = "none";</script><li class="note" id="note_LCL030_132_2"><a class="footnoteCrossrefLink" href="#target_note_LCL030_132_2" title="Click to highlight in text"><sup class="lineRef">2</sup>in Edd.; not in
MSS.</a></li><script type="text/javascript">document.getElementById('note_LCL030_132_2').style.display = "none";</script></ul></section></notes></section>