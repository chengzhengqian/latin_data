<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>idem continuo gentium, quod autem gentium, idem civile esse debet. Sed nos
veri iuris germanaeque iustitiae solidam et expressam effigiem nullam
tenemus, umbra et imaginibus utimur. Eas ipsas utinam sequeremur! feruntur
enim ex optimis naturae et <span class="innerMarginNote right">70</span>veritatis exemplis. Nam quanti verba illa: <span class="sc">uti ne
propter te fidemve tuam captus fraudatusve sim!</span> quam illa aurea:
<span class="sc">ut inter bonos bene agier oportet et sine
fraudatione!</span> Sed, qui sint “boni,” et quid sit
“bene agi,” magna quaestio est.</p>
<p>Q. quidem Scaevola, pontifex maximus, summam vim esse dicebat in omnibus iis
arbitriis, in quibus adderetur <span class="sc">ex fide bona</span>, fideique
bonae nomen existimabat manare latissime, idque versari in tutelis
societatibus, fiduciis mandatis, rebus emptis venditis, conductis locatis,
quibus vitae societas contineretur; in iis magni esse iudicis statuere,
praesertim cum in plerisque essent iudicia contraria, quid quemque cuique
praestare oporteret.</p>
<span class="innerMarginNote right">71</span>
<p>Quocirca astutiae tollendae sunt eaque malitia, quae volt illa quidem videri
se esse prudentiam, sed abest ab ea distatque plurimum. Prudentia est enim
locata in dilectu bonorum et malorum, malitia, si omnia, quae turpia sunt,
mala sunt, mala bonis ponit ante.</p>
</section><notes></notes></section>