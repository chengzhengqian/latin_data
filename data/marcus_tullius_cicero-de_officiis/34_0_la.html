<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<span class="innerMarginNote right">66</span>
<p>XX. Omnino fortis animus et magnus duabus rebus maxime cernitur, quarum una
in rerum externarum despicientia ponitur, cum persuasum est<a class="footnoteLink" href="#note_LCL030_68_1" id="target_note_LCL030_68_1"><sup>1</sup></a> nihil
hominem, nisi quod honestum decorumque sit, aut admirari aut optare aut
expetere oportere nullique neque homini neque perturbationi animi nec
fortunae succumbere. Altera est res, ut, cum ita sis affectus animo, ut
supra dixi, res geras magnas illas quidem et maxime utiles, sed [ut]
vehementer arduas plenasque laborum et periculorum cum vitae, tum multarum
rerum, quae ad vitam pertinent.</p>
<span class="innerMarginNote right">67</span>
<p>Harum rerum duarum splendor omnis, amplitudo, addo etiam utilitatem, in
posteriore est, causa autem et ratio efficiens magnos viros in priore; in eo
est enim illud, quod excellentes animos et humana contemnentes facit. Id
autem ipsum cernitur in duobus, si et solum id, quod honestum sit, bonum
iudices et ab omni animi perturbatione liber sis. Nam et ea, quae eximia
plerisque et praeclara videntur, parva ducere eaque ratione stabili firmaque
contemnere fortis animi magnique ducendum est, et ea, quae videntur acerba,
quae multa et varia in hominum vita fortunaque versantur, ita ferre, ut
nihil a statu naturae discedas, nihil a dignitate sapientis, robusti <span class="innerMarginNote right">68</span> animi est magnaeque
constantiae. Non est autem consentaneum, qui metu non frangatur, eum frangi
cupiditate nec, qui invictum se a labore praestiterit, vinci a voluptate.
Quam ob rem et haec vitanda<a class="footnoteLink" href="#note_LCL030_68_2" id="target_note_LCL030_68_2"><sup>2</sup></a>
</p></section><notes><section class="footnotes"><ul><li class="note" id="note_LCL030_68_1"><a class="footnoteCrossrefLink" href="#target_note_LCL030_68_1" title="Click to highlight in text"><sup class="lineRef">1</sup><span class="italic">persuasum
est</span> Madvig (ad de Fin. p. 448 ff.), Edd.; <span class="italic">p.
sit</span> MSS.</a></li><script type="text/javascript">document.getElementById('note_LCL030_68_1').style.display = "none";</script><li class="note" id="note_LCL030_68_2"><a class="footnoteCrossrefLink" href="#target_note_LCL030_68_2" title="Click to highlight in text"><sup class="lineRef">2</sup><span class="italic">vitanda</span> Edd. (cum duobus codd. Guelpherbytanis); <span class="italic">videnda</span> MSS.</a></li><script type="text/javascript">document.getElementById('note_LCL030_68_2').style.display = "none";</script></ul></section></notes></section>