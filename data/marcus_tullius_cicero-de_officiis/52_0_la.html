<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent">
oboediant eamque neque praecurrant nec propter pigritiam aut ignaviam
deserant sintque tranquilli atque omni animi perturbatione careant; ex quo
elucebit omnis constantia omnisque moderatio. Nam qui appetitus longius
evagantur et tamquam exsultantes sive cupiendo sive fugiendo non satis a
ratione retinentur, ii<a class="footnoteLink" href="#note_LCL030_104_1" id="target_note_LCL030_104_1"><sup>1</sup></a> sine dubio finem et modum transeunt;
relinquunt enim et abiciunt oboedientiam nec rationi parent, cui sunt
subiecti lege naturae; a quibus non modo animi perturbantur, sed etiam
corpora. Licet ora ipsa cernere iratorum aut eorum, qui aut libidine aliqua
aut metu commoti sunt aut voluptate nimia gestiunt; quorum omnium voltus,
voces, motus statusque mutantur.</p>
<span class="innerMarginNote right">103</span>
<p>Ex quibus illud intellegitur, ut ad officii formam revertamur, appetitus
omnes contrahendos sedandosque esse excitandamque animadversionem et
diligentiam, ut ne quid temere ac fortuito, inconsiderate neglegenterque
agamus. Neque enim ita generati a natura sumus, ut ad ludum et iocum facti
esse videamur, ad severitatem potius et ad quaedam studia graviora atque
maiora. Ludo autem et ioco uti illo quidem licet, sed sicut somno et
quietibus ceteris tum, cum gravibus seriisque rebus satis fecerimus.
Ipsumque genus iocandi non profusum nec immodestum, sed ingenuum et facetum
esse debet. Ut enim pueris non omnem ludendi licentiam damus, sed eam, quae
ab honestatis actionibus 
</p></section><notes><section class="footnotes"><ul><li class="note" id="note_LCL030_104_1"><a class="footnoteCrossrefLink" href="#target_note_LCL030_104_1" title="Click to highlight in text"><sup class="lineRef">1</sup><span class="italic">ii</span> Edd.; <span class="italic">hi</span> a; <span class="italic">hii</span> H; <span class="italic">hij</span> c.</a></li><script type="text/javascript">document.getElementById('note_LCL030_104_1').style.display = "none";</script></ul></section></notes></section>