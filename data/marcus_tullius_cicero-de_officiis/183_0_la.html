<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>“Immo vero, sed ipsi patriae conducit pios habere cives in
parentes.”</p>
<p>“Quid? si tyrannidem occupare, si patriam prodere conabitur pater,
silebitne filius?”</p>
<p>“Immo vero obsecrabit patrem, ne id faciat. Si nihil proficiet,
accusabit, minabitur etiam, ad extremum, si ad perniciem patriae res
spectabit, patriae salutem anteponet saluti patris.”</p>
<span class="innerMarginNote right">91</span>
<p>Quaerit etiam, si sapiens adulterinos nummos acceperit imprudens pro bonis,
cum id rescierit, soluturusne sit eos, si cui<a class="footnoteLink" href="#note_LCL030_366_1" id="target_note_LCL030_366_1"><sup>1</sup></a> debeat, pro bonis.
Diogenes ait, Antipater negat, cui potius assentior.</p>
<p>Qui vinum<a class="footnoteLink" href="#note_LCL030_366_2" id="target_note_LCL030_366_2"><sup>2</sup></a> fugiens vendat sciens, debeatne dicere. Non necesse putat
Diogenes, Antipater viri boni existimat. Haec sunt quasi controversa iura
Stoicorum. “In mancipio vendendo dicendane vitia, non ea, quae nisi
dixeris, redhibeatur mancipium iure civili, sed haec, mendacem esse,
aleatorem, furacem, ebriosum?” Alteri dicenda videntur, alteri non
videntur.</p>
<span class="innerMarginNote right">92</span>
<p>“Si quis aurum vendens orichalcum se putet vendere, indicetne ei vir
bonus aurum illud esse an emat denario, quod sit mille denarium?”</p>
<p>Perspicuum est iam, et quid mihi videatur, et quae sit inter eos philosophos,
quos nominavi, controversia.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL030_366_1"><a class="footnoteCrossrefLink" href="#target_note_LCL030_366_1" title="Click to highlight in text"><sup class="lineRef">1</sup><span class="italic">si
cui</span> c, Nonius, Edd.; <span class="italic">sicut</span> B H a b.</a></li><script type="text/javascript">document.getElementById('note_LCL030_366_1').style.display = "none";</script><li class="note" id="note_LCL030_366_2"><a class="footnoteCrossrefLink" href="#target_note_LCL030_366_2" title="Click to highlight in text"><sup class="lineRef">2</sup><span class="italic">vinum</span>
c, Nonius, Edd.; <span class="italic">venenum</span> B H a b p.</a></li><script type="text/javascript">document.getElementById('note_LCL030_366_2').style.display = "none";</script></ul></section></notes></section>