<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>enim contra rem publicam, quae debet esse carissima. Sic multa, quae honesta
natura videntur esse, temporibus fiunt non honesta; facere promissa, stare
conventis, reddere deposita commutata utilitate fiunt non honesta.</p>
<p>Ac de iis quidem, quae videntur esse utilitates contra iustitiam simulatione
prudentiae, satis arbitror dictum.</p>
<span class="innerMarginNote right">96</span>
<p>Sed quoniam a quattuor fontibus honestatis primo<span class="marginNote left">§15
ff.</span> libro officia duximus, in eisdem versemur, cum docebimus<span class="marginNote left">§ 40-70. § 71-95.</span> ea, quae videantur esse utilia
neque sint, quam sint virtutis inimica. Ac de prudentia quidem, quam vult
imitari malitia, itemque de iustitia, quae semper est utilis, disputatum
est. Reliquae sunt duae partes honestatis, quarum altera in animi
excellentis magnitudine et praestantia cernitur, altera in conformatione et
moderatione continentiae et temperantiae.</p>
<span class="innerMarginNote right">97</span>
<p>XXVI. Utile videbatur Ulixi, ut quidem poëtae tragici prodiderunt (nam apud
Homerum, optimum auctorem, talis de Ulixe nulla suspicio est), sed
insimulant eum tragoediae simulatione insaniae militiam subterfugere
voluisse. Non honestum consilium, at utile, ut aliquis fortasse dixerit,
regnare et Ithacae vivere otiose cum parentibus, cum uxore, cum filio. Ullum
tu decus in cotidianis laboribus et periculis cum hac tranquillitate
conferendum putas?</p>
</section><notes></notes></section>