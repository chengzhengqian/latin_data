<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<span class="innerMarginNote right">85</span>
<p>Ab hoc igitur genere largitionis, ut aliis detur, aliis auferatur, aberunt
ii, qui rem publicam tuebuntur, in primisque operam dabunt, ut iuris et
iudiciorum aequitate suum quisque teneat et neque tenuiores propter
humilitatem circumveniantur neque locupletibus ad sua vel tenenda vel
recuperanda obsit invidia, praeterea, quibuscumque rebus vel belli vel domi
poterunt, rem publicam augeant imperio, agris, vectigalibus.</p>
<p>Haec magnorum hominum sunt, haec apud maiores nostros factitata, haec genera
officiorum qui persequentur,<a class="footnoteLink" href="#note_LCL030_262_1" id="target_note_LCL030_262_1"><sup>1</sup></a> cum summa
utilitate rei publicae magnam ipsi adipiscentur et gratiam et gloriam.</p>
<span class="innerMarginNote right">86</span>
<p>In his autem utilitatum praeceptis Antipater Tyrius Stoicus, qui Athenis
nuper est mortuus, duo praeterita censet esse a Panaetio, valetudinis
curationem et pecuniae; quas res a summo philosopho praeteritas arbitror,
quod essent faciles; sunt certe utiles. Sed valetudo sustentatur notitia sui
corporis et observatione, quae res aut prodesse soleant aut obesse, et
continentia in victu omni atque cultu corporis tuendi causa
[praetermittendis voluptatibus],<a class="footnoteLink" href="#note_LCL030_262_2" id="target_note_LCL030_262_2"><sup>2</sup></a> postremo arte
eorum, quorum ad scientiam haec pertinent.</p>
</section><notes><section class="footnotes"><ul><li class="note" id="note_LCL030_262_1"><a class="footnoteCrossrefLink" href="#target_note_LCL030_262_1" title="Click to highlight in text"><sup class="lineRef">1</sup><span class="italic">persequentur</span> c; <span class="italic">persequuntur</span> b, Bt.<sup>2</sup>; <span class="italic">persecuntur</span> B H p,
Bt.<sup>1</sup>, Heine.</a></li><script type="text/javascript">document.getElementById('note_LCL030_262_1').style.display = "none";</script><li class="note" id="note_LCL030_262_2"><a class="footnoteCrossrefLink" href="#target_note_LCL030_262_2" title="Click to highlight in text"><sup class="lineRef">2</sup><span class="italic">praetermittendis voluptatibus</span> MSS.; del. Heine, Edd.</a></li><script type="text/javascript">document.getElementById('note_LCL030_262_2').style.display = "none";</script></ul></section></notes></section>