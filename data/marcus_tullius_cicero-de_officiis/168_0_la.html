<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>iussus, arbitrum illum adegit, <span class="sc">quicquid sibi dare facere
oporteret ex fide bona</span>. M. Cato sententiam dixit, huius nostri
Catonis pater (ut enim ceteri ex patribus, sic hic, qui illud lumen
progenuit, ex filio est nominandus)—is igitur iudex ita pronuntiavit:
“cum in vendendo rem eam scisset et non pronuntiasset, emptori damnum
praestari oportere.”</p>
<span class="innerMarginNote right">67</span>
<p>Ergo ad fidem bonam statuit pertinere notum esse emptori vitium, quod nosset
venditor. Quod si recte iudicavit, non recte frumentarius ille, non recte
aedium pestilentium venditor tacuit. Sed huius modi reticentiae iure civili
comprehendi<a class="footnoteLink" href="#note_LCL030_336_1" id="target_note_LCL030_336_1"><sup>1</sup></a> non possunt; quae autem possunt, diligenter
tenentur. M. Marius Gratidianus, propinquus noster, C. Sergio Oratae
vendiderat aedes eas, quas ab eodem ipse paucis ante annis emerat. Eae
serviebant,<a class="footnoteLink" href="#note_LCL030_336_2" id="target_note_LCL030_336_2"><sup>2</sup></a> sed hoc in mancipio Marius non dixerat.
Adducta res in iudicium est. Oratam Crassus, Gratidianum defendebat
Antonius. Ius Crassus urguebat, “quod vitii venditor non dixisset
sciens, id oportere praestari,” aequitatem Antonius, “quoniam
id vitium</p>
</section><notes><section class="footnotes"><ul><li class="note" id="note_LCL030_336_1"><a class="footnoteCrossrefLink" href="#target_note_LCL030_336_1" title="Click to highlight in text"><sup class="lineRef">1</sup><span class="italic">comprehendi</span> MSS.; <span class="italic">omnes comprehendi</span> Bt.,
Heine.</a></li><script type="text/javascript">document.getElementById('note_LCL030_336_1').style.display = "none";</script><li class="note" id="note_LCL030_336_2"><a class="footnoteCrossrefLink" href="#target_note_LCL030_336_2" title="Click to highlight in text"><sup class="lineRef">2</sup><span class="italic">serviebant</span> Heus., Edd.; <span class="italic">sergio serviebant</span> B
H a b; <span class="italic">sergio alii serviebant</span> c.</a></li><script type="text/javascript">document.getElementById('note_LCL030_336_2').style.display = "none";</script></ul></section></notes></section>