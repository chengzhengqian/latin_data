<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<span class="innerMarginNote right">29</span>
<p>Forsitan quispiam dixerit: Nonne igitur sapiens, si fame ipse conficiatur,
abstulerit cibum alteri homini ad nullam rem utili? [Minime vero; non enim
mihi est vita mea utilior quam animi talis affectio, neminem ut violem
commodi mei gratia.]<a class="footnoteLink" href="#note_LCL030_296_1" id="target_note_LCL030_296_1"><sup>1</sup></a> Quid? si Phalarim, crudelem tyrannum et
immanem, vir bonus, ne ipse frigore conficiatur, vestitu spoliare possit,
nonne faciat?</p>
<span class="innerMarginNote right">30</span>
<p>Haec ad iudicandum sunt facillima. Nam, si quid ab homine ad nullam partem
utili utilitatis tuae causa detraxeris, inhumane feceris contraque naturae
legem; sin autem is tu sis, qui multam utilitatem rei publicae atque hominum
societati, si in vita remaneas, afferre possis, si quid ob eam causam alteri
detraxeris, non sit reprehendendum. Sin autem id non sit eius modi, suum
cuique incommodum ferendum est potius quam de alterius commodis detrahendum.
Non igitur magis est contra naturam morbus aut egestas aut quid eius modi
quam detractio atque appetitio alieni, sed communis utilitatis derelictio
<span class="innerMarginNote right">31</span> contra naturam est; est
enim iniusta. Itaque lex ipsa naturae, quae utilitatem hominum conservat et
continet, decernet profecto, ut ab homine inerti atque inutili ad sapientem,
bonum, fortem virum transferantur res ad vivendum necessariae, qui si
occiderit, multum de communi utilitate detraxerit, modo hoc ita faciat, ut
ne ipse de se bene existimans seseque diligens hanc causam habeat ad
iniuriam.</p>
</section><notes><section class="footnotes"><ul><li class="note" id="note_LCL030_296_1"><a class="footnoteCrossrefLink" href="#target_note_LCL030_296_1" title="Click to highlight in text"><sup class="lineRef">1</sup>Bracketed by Unger,
Edd.</a></li><script type="text/javascript">document.getElementById('note_LCL030_296_1').style.display = "none";</script></ul></section></notes></section>