<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent">
dicant nec facere cuiquam videantur iniuriam. Qui altero genere iniustitiae
vacant, in alterum incurrunt; deserunt enim vitae societatem, quia nihil
conferunt in eam studii, nihil operae, nihil facultatum.</p>
<p>Quando igitur duobus generibus iniustitiae propositis adiunximus causas
utriusque generis easque res ante constituimus, quibus iustitia
contineretur, facile, quod cuiusque temporis officium sit, poterimus, nisi
<span class="innerMarginNote right">30</span> nosmet ipsos valde
amabimus, iudicare; est enim difficilis<span class="marginNote left">Heaut. Tim.
77.</span> cura rerum alienarum. Quamquam Terentianus ille Chremes
“humani nihil a se alienum putat”; sed tamen, quia magis ea
percipimus atque sentimus, quae nobis ipsis aut prospera aut adversa
eveniunt, quam illa, quae ceteris, quae quasi longo intervallo interiecto
videmus, aliter de illis ac de nobis iudicamus. Quocirca bene praecipiunt,
qui vetant quicquam agere, quod dubites aequum sit an iniquum. Aequitas enim
lucet ipsa per se, dubitatio cogitationem significat iniuriae.</p>
<span class="innerMarginNote right">31</span>
<p>X. Sed incidunt saepe tempora, cum ea, quae maxime videntur digna esse iusto
homine eoque, quem virum bonum dicimus, commutantur fiuntque contraria, ut
reddere depositum, facere promissum quaeque pertinent ad veritatem et ad
fidem, ea migrare
</p></section><notes></notes></section>