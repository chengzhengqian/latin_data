<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent">
quae deceptus dolo promiserit? quae quidem pleraque iure praetorio
liberantur, non nulla legibus.</p>
<span class="innerMarginNote right">33</span>
<p>Exsistunt etiam saepe iniuriae calumnia quadam et nimis callida, sed
malitiosa iuris interpretatione. Ex quo illud “Summum ius summa
iniuria “factum est iam tritum sermone proverbium. Quo in genere
etiam in re publica multa peccantur, ut ille, qui, cum triginta dierum
essent cum hoste indutiae factae, noctu populabatur agros, quod dierum
essent pactae, non noctium indutiae. Ne noster quidem probandus, si verum
est Q. Fabium Labeonem seu quem alium (nihil enim habeo praeter auditum)
arbitrum Nolanis et Neapolitanis de finibus a senatu datum, cum ad locum
venisset, cum utrisque separatim locutum, ne cupide quid agerent, ne
appetenter, atque ut regredi quam progredi mallent. Id cum utrique
fecissent, aliquantum agri in medio relictum est. Itaque illorum finis sic,
ut ipsi dixerant, terminavit; in medio relictum quod erat, populo Romano
adiudicavit. Decipere hoc quidem est, non iudicare. Quocirca in omni est re
fugienda talis sollertia.</p>
<p>XI. Sunt autem quaedam officia etiam adversus eos servanda, a quibus iniuriam
acceperis. Est enim ulciscendi et puniendi modus; atque haud scio an satis
sit eum, qui lacessierit, iniuriae suae paenitere, <span class="br"></span><span class="lineNumber"></span><span class="br"></span>
</p></section><notes></notes></section>