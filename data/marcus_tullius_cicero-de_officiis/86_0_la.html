<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> quid praestantius, quid homini melius,
quid homine dignius? Hanc igitur qui expetunt,<a class="footnoteLink" href="#note_LCL030_172_1" id="target_note_LCL030_172_1"><sup>1</sup></a> philosophi
nominantur, nec quicquam aliud est philosophia, si interpretari velis,
praeter studium sapientiae. Sapientia autem est, ut a veteribus philosophis
definitum est, rerum divinarum et humanarum causarumque, quibus eae res
continentur, scientia; cuius studium qui vituperat, haud sane intellego,
quidnam sit, <span class="innerMarginNote right">6</span> quod laudandum
putet. Nam sive oblectatio quaeritur animi requiesque curarum, quae conferri
cum eorum studiis potest, qui semper aliquid anquirunt, quod spectet et
valeat ad bene beateque vivendum? sive ratio constantiae virtutisque
ducitur, aut haec ars est aut nulla omnino, per quam eas assequamur. Nullam
dicere maximarum rerum artem esse, cum minimarum sine arte nulla sit,
hominum est parum considerate loquentium atque in maximis rebus errantium.
Si autem est aliqua disciplina virtutis, ubi ea quaeretur, cum ab hoc
discendi genere discesseris?</p>
<p>Sed haec, cum ad philosophiam cohortamur, accuratius<span class="marginNote left">Hortensius, de Div., II, 1.</span> disputari solent, quod alio quodam
libro fecimus; hoc autem tempore tantum nobis declarandum fuit, cur orbati
rei publicae muneribus ad hoc nos studium potissimum contulissemus.</p>
<span class="innerMarginNote right">7</span>
<p>Occurritur autem nobis, et quidem a doctis et 
</p></section><notes><section class="footnotes"><ul><li class="note" id="note_LCL030_172_1"><a class="footnoteCrossrefLink" href="#target_note_LCL030_172_1" title="Click to highlight in text"><sup class="lineRef">1</sup><span class="italic">expetunt</span> L c p, Edd.;
<span class="italic">expetant</span> H; <span class="italic">expectant</span>
B a b.</a></li><script type="text/javascript">document.getElementById('note_LCL030_172_1').style.display = "none";</script></ul></section></notes></section>