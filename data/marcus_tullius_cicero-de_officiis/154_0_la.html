<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>impunitate proposita facturos, quod expediat, facinorosos se esse fateantur,
si negent, omnia turpia per se ipsa fugienda esse concedant.</p>
<p>Sed iam ad propositum revertamur.</p>
<p><span class="innerMarginNote right">40</span>X. Incidunt multae saepe
causae, quae conturbent animos utilitatis specie, non cum hoc deliberetur,
relinquendane sit honestas propter utilitatis magnitudinem (nam id quidem
improbum est), sed illud, possitne id, quod utile videatur, fieri non
turpiter. Cum Collatino collegae Brutus imperium abrogabat, poterat videri
facere id iniuste; fuerat enim in regibus expellendis socius Bruti
consiliorum et adiutor. Cum autem consilium hoc principes cepissent,
cognationem Superbi nomenque Tarquiniorum et memoriam regni esse tollendam,
quod erat utile, patriae consulere, id erat ita honestum, ut etiam ipsi
Collatino placere deberet. Itaque utilitas valuit propter honestatem, sine
qua ne utilitas quidem esse potuisset.</p>
<p>At in eo rege, qui urbem condidit, non item; <span class="innerMarginNote right">41</span> species enim utilitatis animum pepulit eius; cui
cum visum esset utilius solum quam cum altero regnare, fratrem interemit.
Omisit hic et pietatem et humanitatem, ut id, quod utile videbatur neque
erat,</p>
<span class="br"></span><span class="lineNumber"></span><span class="br"></span>
</section><notes></notes></section>