<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> studiis atque
doctrina. Danda igitur opera est, ut, etiamsi aberrare ad alia coeperit, ad
haec revocetur oratio, sed utcumque aderunt; neque enim isdem<a class="footnoteLink" href="#note_LCL030_138_1" id="target_note_LCL030_138_1"><sup>1</sup></a>
de rebus nec omni tempore nec similiter delectamur. Animadvertendum est
etiam, quatenus sermo delectationem habeat, et, ut incipiendi ratio fuerit,
ita sit desinendi modus.</p>
<span class="innerMarginNote right">136</span>
<p>XXXVIII. Sed quo modo in omni vita rectissime praecipitur, ut perturbationes
fugiamus, id est motus animi nimios rationi non optemperantes, sic eius modi
motibus sermo debet vacare, ne aut ira exsistat aut cupiditas aliqua aut
pigritia aut ignavia aut tale aliquid appareat, maximeque curandum est, ut
eos, quibuscum sermonem conferemus, et vereri et diligere videamur.</p>
<p>Obiurgationes etiam non numquam incidunt necessariae, in quibus utendum est
fortasse et vocis contentione maiore et verborum gravitate acriore, id
agendum etiam, ut ea facere videamur irati. Sed, ut ad urendum et secandum,
sic ad hoc genus castigandi raro invitique veniemus nec umquam nisi
necessario, si nulla reperietur alia medicina; sed tamen ira procul absit,
cum qua nihil recte fieri, nihil considerate potest. <span class="innerMarginNote right">137</span> Magnam autem partem<a class="footnoteLink" href="#note_LCL030_138_2" id="target_note_LCL030_138_2"><sup>2</sup></a>
clementi castigatione licet uti, gravitate tamen adiuncta, ut severitas
adhibeatur et contumelia repellatur, atque etiam illud ipsum, quod
acerbitatis habet obiurgatio, significandum est, ipsius id causa, qui
obiurgetur, esse susceptum.</p>
</section><notes><section class="footnotes"><ul><li class="note" id="note_LCL030_138_1"><a class="footnoteCrossrefLink" href="#target_note_LCL030_138_1" title="Click to highlight in text"><sup class="lineRef">1</sup><span class="italic">enim isdem
(hisdem</span> B H) A B H b, MÃ¼ller; <span class="italic">enim omnes
isdem</span> L c, most Edd.</a></li><script type="text/javascript">document.getElementById('note_LCL030_138_1').style.display = "none";</script><li class="note" id="note_LCL030_138_2"><a class="footnoteCrossrefLink" href="#target_note_LCL030_138_2" title="Click to highlight in text"><sup class="lineRef">2</sup><span class="italic">magnam
autem partem</span> Lambinus, Edd.; <span class="italic">magna autem
parte</span> MSS.</a></li><script type="text/javascript">document.getElementById('note_LCL030_138_2').style.display = "none";</script></ul></section></notes></section>