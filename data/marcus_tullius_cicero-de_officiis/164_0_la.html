<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>quisque, quod ceperat, afferebat, ante pedes Pythi pisces abiciebantur.</p>
<span class="innerMarginNote right">59</span>
<p>Tum Canius: “Quaeso,” inquit, “quid est hoc, Pythi?
tantumne piscium? tantumne cumbarum?”</p>
<p>Et ille: “Quid mirum?” inquit, “hoc loco est Syracusis
quicquid est piscium, hic aquatio, hac villa isti carere non
possunt.”</p>
<p>Incensus Canius cupiditate contendit a Pythio, ut venderet; gravate ille
primo; quid multa? impetrat. Emit homo cupidus et locuples tanti, quanti
Pythius voluit, et emit instructos; nomina facit, negotium conficit. Invitat
Canius postridie familiares suos, venit ipse mature; scalmum nullum videt,
quaerit ex proximo vicino, num feriae quaedam piscatorum essent, quod eos
nullos videret.</p>
<p>“Nullae, quod sciam,” inquit; “sed hic piscari nulli
solent; itaque heri mirabar, quid accidisset.”</p>
<span class="innerMarginNote right">60</span>
<p>Stomachari Canius; sed quid faceret? nondum enim C. Aquilius, collega et
familiaris meus, protulerat de dolo malo formulas; in quibus ipsis, cum ex
eo quaereretur,<a class="footnoteLink" href="#note_LCL030_328_1" id="target_note_LCL030_328_1"><sup>1</sup></a> quid esset dolus malus, respondebat: cum
esset aliud simulatum, aliud actum. Hoc quidem sane luculente ut ab homine
perito definiendi. Ergo et Pythius et omnes aliud agentes, aliud
simulantes</p>
</section><notes><section class="footnotes"><ul><li class="note" id="note_LCL030_328_1"><a class="footnoteCrossrefLink" href="#target_note_LCL030_328_1" title="Click to highlight in text"><sup class="lineRef">1</sup><span class="italic">quaereretur</span> Edd., with authority; <span class="italic">quaererem</span>
MSS.</a></li><script type="text/javascript">document.getElementById('note_LCL030_328_1').style.display = "none";</script></ul></section></notes></section>