<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>functus est tum, cum praetor esset collegiumque praetorium tribuni plebi
adhibuissent, ut res nummaria de communi sententia constitueretur;
iactabatur enim temporibus illis nummus sic, ut nemo posset scire, quid
haberet. Conscripserunt communiter edictum cum poena atque iudicio
constitueruntque, ut omnes simul in rostra post meridiem escenderent. Et
ceteri quidem alius alio, Marius ab subselliis in rostra recta idque, quod
communiter compositum fuerat, solus edixit. Et ea res, si quaeris, ei magno
honori fuit; omnibus vicis statuae, ad eas tus, cerei; quid multa? nemo
umquam multitudini fuit carior.</p>
<span class="innerMarginNote right">81</span>
<p>Haec sunt, quae conturbent in deliberatione non numquam, cum id, in quo
violatur aequitas, non ita magnum, illud autem, quod ex eo paritur,
permagnum videtur, ut Mario praeripere collegis et tribunis plebi popularem
gratiam non ita turpe, consulem ob eam rem fieri, quod sibi tum proposuerat,
valde utile videbatur. Sed omnium una regula est, quam tibi cupio esse
notissimam, aut illud, quod utile videtur, turpe ne sit aut, si turpe est,
ne videatur esse utile.</p>
<span class="br"></span><span class="lineNumber"></span><span class="br"></span>
</section><notes></notes></section>