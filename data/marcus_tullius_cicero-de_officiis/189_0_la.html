<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>quam si domi senex captivus, periurus consularis remansisset.</p>
<span class="innerMarginNote right">101</span>
<p>At stulte, qui non modo non censuerit captivos remittendos, verum etiam
dissuaserit.</p>
<p>Quo modo stulte? etiamne, si rei publicae conducebat? potest autem, quod
inutile rei publicae sit, id cuiquam civi utile esse?</p>
<p>XXVIII. Pervertunt homines ea, quae sunt fundamenta naturae, cum utilitatem
ab honestate seiungunt. Omnes enim expetimus utilitatem ad eamque rapimur
nec facere aliter ullo modo possumus. Nam quis est, qui utilia fugiat? aut
quis potius, qui ea non studiosissime persequatur? Sed quia nusquam possumus
nisi in laude, decore, honestate utilia reperire, propterea illa prima et
summa habemus, utilitatis nomen non tam splendidum quam necessarium
ducimus.</p>
<span class="innerMarginNote right">102</span>
<p>Quid est igitur, dixerit quis, in iure iurando? num iratum timemus Iovem? At
hoc quidem commune est omnium philosophorum, non eorum modo, qui deum nihil
habere ipsum negotii dicunt, nihil exhibere alteri, sed eorum etiam, qui
deum semper agere aliquid et moliri volunt, numquam nec irasci deum nec
nocere. Quid autem iratus Iuppiter plus</p>
<span class="br"></span><span class="lineNumber"></span><span class="br"></span>
</section><notes></notes></section>