<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
<p>II. Sed cum statuissem scribere ad te aliquid hoc tempore, multa posthac, ab
eo ordiri maxime volui, quod et aetati tuae esset aptissimum et auctoritati
meae. Nam cum multa sint in philosophia et gravia et utilia accurate
copioseque a philosophis disputata, latissime patere videntur ea, quae de
officiis tradita ab illis et praecepta sunt. Nulla enim vitae pars neque
publicis neque privatis neque forensibus neque domesticis in rebus, neque si
tecum agas quid, neque si cum altero contrahas, vacare officio potest, in
eoque et colendo sita vitae est honestas omnis et neglegendo <a class="footnoteLink" href="#note_LCL030_6_1" id="target_note_LCL030_6_1"><sup>1</sup></a>
turpitudo.</p>
<span class="innerMarginNote right">5</span>
<p>Atque haec quidem quaestio communis est omnium philosophorum; quis est enim,
qui nullis officii praeceptis tradendis philosophum se audeat dicere? Sed
sunt non nullae disciplinae, quae propositis bonorum et malorum finibus
officium omne pervertant. Nam qui summum bonum sic instituit, ut nihil
habeat cum virtute coniunctum, idque suis commodis, non honestate metitur,
hic, si sibi ipse consentiat et non interdum naturae bonitate vincatur neque
amicitiam colere possit nec iustitiam nec liberalitatem; fortis vero dolorem
summum malum iudicans aut temperans voluptatem summum bonum statuens esse
certe nullo modo potest.</p>
<span class="innerMarginNote right">6</span>
<p>Quae quamquam ita sunt in promptu, ut res disputatione<span class="marginNote left">de
Fin. II, 12 ff.; Tusc. Disp. IV-V; de Off. III, 117</span> non egeat,
tamen sunt a nobis alio loco disputata. Hae disciplinae igitur si sibi
consentaneae

</p></section><notes><section class="footnotes"><ul><li class="note" id="note_LCL030_6_1"><a class="footnoteCrossrefLink" href="#target_note_LCL030_6_1" title="Click to highlight in text"><sup class="lineRef">1</sup><span class="italic">et
neglegendo</span> A H a b, Edd.; <span class="italic">et in neglegendo</span> B
c.</a></li><script type="text/javascript">document.getElementById('note_LCL030_6_1').style.display = "none";</script></ul></section></notes></section>