<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent"> efficies profecto legendis nostris
pleniorem. Nec vero hoc arroganter dictum existimari velim. Nam
philosophandi scientiam concedens multis, quod est oratoris proprium, apte,
distincte, ornate dicere, quoniam in eo studio aetatem consumpsi, si id mihi
assumo, videor id meo iure quodam modo vindicare.</p>
<span class="innerMarginNote right">3</span>
<p>Quam ob rem magnopere te hortor, mi Cicero, ut non solum orationes meas, sed
hos etiam de philosophia libros, qui iam illis fere se <a class="footnoteLink" href="#note_LCL030_4_1" id="target_note_LCL030_4_1"><sup>1</sup></a> aequarunt,
studiose legas; vis enim maior in illis dicendi, sed hoc quoque colendum est
aequabile et temperatum orationis genus. Et id quidem nemini video Graecorum
adhuc contigisse, ut idem utroque in genere elaboraret <a class="footnoteLink" href="#note_LCL030_4_2" id="target_note_LCL030_4_2"><sup>2</sup></a> sequereturque
et illud forense dicendi et hoc quietum disputandi genus, nisi forte
Demetrius Phalereus in hoc numero haberi potest, disputator subtilis, orator
parum vehemens, dulcis tamen, ut Theophrasti discipulum possis agnoscere.
Nos autem quantum in utroque profecerimus, aliorum sit iudicium, utrumque
certe secuti sumus.</p>
<span class="innerMarginNote right">4</span>
<p>Equidem et Platonem existimo, si genus forense dicendi tractare voluisset,
gravissime et copiosissime potuisse dicere, et Demosthenem, si illa, quae a
Platone didicerat, tenuisset et pronuntiare voluisset, ornate splendideque
facere potuisse; eodemque modo de Aristotele et Isocrate iudico, quorum
uterque suo studio delectatus contempsit alterum.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL030_4_1"><a class="footnoteCrossrefLink" href="#target_note_LCL030_4_1" title="Click to highlight in text"><sup class="lineRef">1</sup><span class="italic">se</span> A c,
Edd.; not in B H a b p.</a></li><script type="text/javascript">document.getElementById('note_LCL030_4_1').style.display = "none";</script><li class="note" id="note_LCL030_4_2"><a class="footnoteCrossrefLink" href="#target_note_LCL030_4_2" title="Click to highlight in text"><sup class="lineRef">2</sup><span class="italic">elaboraret</span> Lambin., Edd.; <span class="italic">laboraret</span>
MSS.</a></li><script type="text/javascript">document.getElementById('note_LCL030_4_2').style.display = "none";</script></ul></section></notes></section>