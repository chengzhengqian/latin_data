<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2">
</section>
<section class="div2">
<h2><span class="ac">Liber Tertius</span></h2>
<span class="innerMarginNote right">1</span>
<p>I. P. Scipionem, M.<a class="footnoteLink" href="#note_LCL030_270_1" id="target_note_LCL030_270_1"><sup>1</sup></a> fili, eum, qui primus Africanus appellatus
est, dicere solitum scripsit Cato, qui fuit eius fere aequalis, numquam se
minus otiosum esse, quam cum otiosus, nec minus solum, quam cum solus esset.
Magnifica vero vox et magno viro ac sapiente digna; quae declarat illum et
in otio de negotiis cogitare et in solitudine secum loqui solitum, ut neque
cessaret umquam et interdum colloquio alterius non egeret. Ita duae res,
quae languorem afferunt ceteris, illum acuebant, otium et solitudo. Vellem
nobis hoc idem vere dicere liceret; sed si minus imitatione tantam ingenii
praestantiam consequi possumus, voluntate certe proxime accedimus; nam et a
re publica forensibusque negotiis armis impiis vique prohibiti otium
persequimur et ob eam causam urbe relicta rura peragrantes saepe soli
sumus.</p>
<span class="innerMarginNote right">2</span>
<p>Sed nec hoc otium cum Africani otio nec haec solitudo cum illa comparanda
est. Ille enim requiescens a rei publicae pulcherrimis muneribus otium sibi
sumebat aliquando et e<a class="footnoteLink" href="#note_LCL030_270_2" id="target_note_LCL030_270_2"><sup>2</sup></a> coetu hominum frequentiaque interdum tamquam
in portum se in solitudinem</p>
</section><notes><section class="footnotes"><ul><li class="note" id="note_LCL030_270_1"><a class="footnoteCrossrefLink" href="#target_note_LCL030_270_1" title="Click to highlight in text"><sup class="lineRef">1</sup><span class="italic">M.</span>
Nonius; <span class="italic">Marce</span> MSS.</a></li><script type="text/javascript">document.getElementById('note_LCL030_270_1').style.display = "none";</script><li class="note" id="note_LCL030_270_2"><a class="footnoteCrossrefLink" href="#target_note_LCL030_270_2" title="Click to highlight in text"><sup class="lineRef">2</sup><span class="italic">e</span> c,
Edd.; <span class="italic">a</span> a; not in B H b.</a></li><script type="text/javascript">document.getElementById('note_LCL030_270_2').style.display = "none";</script></ul></section></notes></section>