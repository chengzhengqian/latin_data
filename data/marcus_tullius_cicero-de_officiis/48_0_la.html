<section class="div1 language" lang="la"><header><hgroup><h1>Cicero de Officiis</h1></hgroup></header><section class="div2"><p class="noindent">
quidam ornatus vitae, temperantia et modestia omnisque sedatio perturbationum
animi et rerum modus cernitur. Hoc loco continetur id, quod dici Latine
decorum potest; Graece enim πρέπον dicitur. Huius<a class="footnoteLink" href="#note_LCL030_96_1" id="target_note_LCL030_96_1"><sup>1</sup></a> vis ea est, ut ab
honesto non queat <span class="innerMarginNote right">94</span> separari;
nam et, quod decet, honestum est et, quod honestum est, decet; qualis autem
differentia sit honesti et decori, facilius intellegi quam explanari potest.
Quicquid est enim, quod deceat, id tum apparet, cum antegressa est honestas.
Itaque non solum in hac parte honestatis, de qua hoc loco disserendum est,
sed etiam in tribus superioribus quid deceat apparet. Nam et ratione uti
atque oratione prudenter et agere, quod agas, considerate omnique in re quid
sit veri videre et tueri decet, contraque falli, errare, labi, decipi tam
dedecet quam delirare et mente esse captum; et iusta omnia decora sunt,
iniusta contra, ut turpia, sic indecora.</p>
<p>Similis est ratio fortitudinis. Quod enim viriliter animoque magno fit, id
dignum viro et decorum videtur, quod contra, id ut turpe, sic indecorum.</p>
<span class="innerMarginNote right">95</span>
<p>Quare pertinet quidem ad omnem honestatem hoc, quod dico, decorum, et ita
pertinet, ut non recondita quadam ratione cernatur, sed sit in promptu. Est
enim quiddam, idque intellegitur

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL030_96_1"><a class="footnoteCrossrefLink" href="#target_note_LCL030_96_1" title="Click to highlight in text"><sup class="lineRef">1</sup><span class="italic">dicitur.
Huius</span> Edd.; <span class="italic">dicitur decorum, huius</span>
MSS.</a></li><script type="text/javascript">document.getElementById('note_LCL030_96_1').style.display = "none";</script></ul></section></notes></section>