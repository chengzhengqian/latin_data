<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent noindent">
praeterea alium alio, quem ubique opportunum sibi fore credebat.</p>
<p><span class="br"></span><span class="lineNumber">2</span><span class="br"></span>Interea Romae multa simul moliri: consulibus insidias tendere, parare incendia, opportuna loca armatis hominibus obsidere, ipse cum telo esse, item alios iubere, hortari uti semper intenti paratique essent; dies noctisque festinare, vigilare, neque insomniis neque labore fatigari. <span class="br"></span><span class="lineNumber">3</span><span class="br"></span>Postremo ubi multa agitanti nihil procedit, rursus intempesta nocte coniurationis principes convocat per M. Porcium Laecam, <span class="br"></span><span class="lineNumber">4</span><span class="br"></span>ibique multa de ignavia eorum questus, docet se Manlium praemisisse ad eam multitudinem quam ad capiunda arma paraverat, item alios in alia loca opportuna, qui initium belli facerent, seque ad exercitum proficisci cupere, si prius Ciceronem oppressisset; eum suis consiliis multum officere.</p>
</section>
<section class="div2">
<p>28. Igitur perterritis ac dubitantibus ceteris, C. Cornelius eques Romanus operam suam pollicitus et cum eo L. Vargunteius senator constituere ea nocte paulo post cum armatis hominibus sicuti salutatum introire ad Ciceronem ac de inproviso domi suae inparatum confodere. <span class="br"></span><span class="lineNumber">2</span><span class="br"></span>Curius ubi intellegit quantum periculum consuli inpendeat, propere per Fulviam Ciceroni dolum qui parabatur enuntiat. <span class="br"></span><span class="lineNumber">3</span><span class="br"></span>Ita illi ianua prohibiti tantum facinus frustra susceperant.</p>
</section><notes></notes></section>