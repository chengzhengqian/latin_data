<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
<span class="br"></span><span class="lineNumber">4</span><span class="br"></span>Volturcius primo cohortatus ceteros gladio se a multitudine defendit, deinde, ubi a legatis desertus est, multa prius de salute sua Pomptinum obtestatus, quod ei notus erat, postremo timidus ac vitae diffidens velut hostibus sese praetoribus dedit.</p>
</section>
<section class="div2">
<p>46. Quibus rebus confectis omnia propere per nuntios consuli declarantur. <span class="br"></span><span class="lineNumber">2</span><span class="br"></span>At illum ingens cura atque laetitia simul occupavere. Nam laetabatur intellegens coniuratione patefacta civitatem periculis ereptam esse; porro autem anxius erat, dubitans in maxumo scelere tantis civibus deprehensis, quid facto opus esset; poenam illorum sibi oneri, inpunitatem perdundae rei publicae fore credebat. <span class="br"></span><span class="lineNumber">3</span><span class="br"></span>Igitur confirmato animo vocari ad sese iubet Lentulum, Cethegum, Statilium, Gabinium, itemque Caeparium Tarracinensem, qui in Apuliam ad concitanda servitia proficisci parabat. <span class="br"></span><span class="lineNumber">4</span><span class="br"></span>Ceteri sine mora veniunt; Caeparius, paulo ante domo egressus, cognito indicio ex urbe profugerat. <span class="br"></span><span class="lineNumber">5</span><span class="br"></span>Consul Lentulum, quod praetor erat, ipse manu tenens in senatum perducit; relicuos cum custodibus in aedem Concordiae venire iubet. <span class="br"></span><span class="lineNumber">6</span><span class="br"></span>Eo senatum advocat magnaque frequentia eius ordinis Volturcium cum legatis introducit; Flaccum praetorem scrinium cum litteris, quas a legatis acceperat, eodem adferre iubet.</p>
</section><notes></notes></section>