<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
<span class="br"></span><span class="lineNumber">12</span><span class="br"></span>Sint sane, quoniam ita se mores habent, liberales ex sociorum fortunis, sint misericordes in furibus aerari; ne illi sanguinem nostrum largiantur et, dum paucis sceleratis parcunt, bonos omnis perditum eant.</p>
<p><span class="br"></span><span class="lineNumber">13</span><span class="br"></span>“Bene et conposite C. Caesar paulo ante in hoc ordine de vita et morte disseruit, credo falsa existumans ea quae de inferis memorantur, divorso itinere malos a bonis loca taetra, inculta, foeda atque formidulosa habere. <span class="br"></span><span class="lineNumber">14</span><span class="br"></span>Itaque censuit pecunias eorum publicandas, ipsos per municipia in custodiis habendos, videlicet timens ne, si Romae sint, aut a popularibus coniurationis aut a multitudine conducta per vim eripiantur. <span class="br"></span><span class="lineNumber">15</span><span class="br"></span>Quasi vero mali atque scelesti tantummodo in urbe et non per totam Italiam sint, aut non ibi plus possit audacia, ubi ad defendundum opes minores sunt. <span class="br"></span><span class="lineNumber">16</span><span class="br"></span>Quare vanum equidem hoc consilium est, si periculum ex illis metuit; sin in tanto omnium metu solus non timet, eo magis refert me mihi atque vobis timere. <span class="br"></span><span class="lineNumber">17</span><span class="br"></span>Quare quom de P. Lentulo ceterisque statuetis, pro certo habetote vos simul de exercitu Catilinae et de omnibus coniuratis decernere. <span class="br"></span><span class="lineNumber">18</span><span class="br"></span>Quanto vos adtentius ea agetis, tanto illis animus infirmior erit; si paululum modo vos languere viderint, iam omnes feroces aderunt.</p>
<p><span class="br"></span><span class="lineNumber">19</span><span class="br"></span>“Nolite existumare maiores nostros armis rem publicam ex parva magnam fecisse. <span class="br"></span><span class="lineNumber">20</span><span class="br"></span>Si ita res esset, multo pulcherrumam


</p></section><notes></notes></section>