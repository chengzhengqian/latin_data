<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
cetera maleficia tum persequare ubi facta sunt; hoc nisi provideris ne adcidat, ubi evenit frustra iudicia inplores; capta urbe nihil fit relicui victis. <span class="br"></span><span class="lineNumber">5</span><span class="br"></span>Sed, per deos inmortalis, vos ego appello, qui semper domos, villas, signa, tabulas vostras pluris quam rem publicam fecistis; si ista, quoiuscumque modi sunt, quae amplexamini, retinere, si voluptatibus vostris otium praebere voltis, expergiscimini aliquando et capessite rem publicam. <span class="br"></span><span class="lineNumber">6</span><span class="br"></span>Non agitur de vectigalibus neque de sociorum iniuriis; libertas et anima nostra in dubio est.</p>
<p><span class="br"></span><span class="lineNumber">7</span><span class="br"></span>“Saepenumero, patres conscripti, multa verba in hoc ordine feci, saepe de luxuria atque avaritia nostrorum civium questus sum, multosque mortalis ea causa advorsos habeo. <span class="br"></span><span class="lineNumber">8</span><span class="br"></span>Qui mihi atque animo meo nullius umquam delicti gratiam fecissem, haud facile alterius lubidini male facta condonabam. <span class="br"></span><span class="lineNumber">9</span><span class="br"></span>Sed ea tametsi vos parvi pendebatis, tamen res publica firma erat, opulentia neglegentiam tolerabat.</p>
<p><span class="br"></span><span class="lineNumber">10</span><span class="br"></span>“Nunc vero non id agitur, bonisne an malis moribus vivamus, neque quantum aut quam magnificum imperium populi Romani sit, sed haec, quoiuscumque modi videntur, nostra an nobiscum una hostium futura sint. <span class="br"></span><span class="lineNumber">11</span><span class="br"></span>Hic mihi quisquam mansuetudinem et misericordiam nominat? Iam pridem equidem nos vera vocabula rerum amisimus. Quia bona aliena largiri liberalitas, malarum rerum audacia fortitudo vocatur, eo res publica in extremo sita est. 
</p></section><notes></notes></section>