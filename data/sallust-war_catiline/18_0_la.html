<section class="div1 language" lang="la"><header><hgroup><h1>SALLUST</h1></hgroup></header><section class="div2"><p class="noindent">
 quoi virile ingenium est, tolerare potest illis divitias superare, quas profundant in extruendo mari et montibus coaequandis, nobis rem familiarem etiam ad necessaria deesse? Illos binas aut amplius domos continuare, nobis larem familiarem nusquam ullum esse? <span class="br"></span><span class="lineNumber">12</span><span class="br"></span>Quom tabulas, signa, toreumata emunt, nova diruunt, alia aedificant, postremo omnibus modis pecuniam trahunt, vexant, tamen summa lubidine divitias suas vincere nequeunt. <span class="br"></span><span class="lineNumber">13</span><span class="br"></span>At nobis est domi inopia, foris aes alienum, mala res, spes multo asperior; denique quid relicui habemus praeter miseram animam?</p>
<p><span class="br"></span><span class="lineNumber">14</span><span class="br"></span>“Quin igitur expergiscimini? En illa illa quam saepe optastis libertas, praeterea divitiae, decus, gloria in oculis sita sunt. <span class="br"></span><span class="lineNumber">15</span><span class="br"></span>Fortuna omnia ea victoribus praemia posuit. Res, tempus, pericula, egestas, belli spolia magnifica magis quam oratio mea vos hortantur. <span class="br"></span><span class="lineNumber">16</span><span class="br"></span>Vel imperatore vel milite me utimini; neque animus neque corpus a vobis aberit. <span class="br"></span><span class="lineNumber">17</span><span class="br"></span>Haec ipsa, ut spero, vobiscum una consul agam, nisi forte me animus fallit et vos servire magis quam imperare parati estis.”</p>
</section>
<section class="div2">
<p>21. Postquam accepere ea homines quibus mala abunde omnia erant, sed neque res neque spes bona ulla, tametsi illis quieta movere magna merces videbatur, tamen postulavere plerique ut proponeret quae condicio belli foret, quae praemia armis peterent, quid ubique opis 



</p></section><notes></notes></section>