<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">contra stare aciem ferroque lacessere nugas,</span><span class="linebreak"></span>
<span class="line">et cum virgineis dextram conferre choreis,</span><span class="linebreak"></span>
<span class="line">Iustitia est ubi semper egens et pauper Honestas,</span><span class="linebreak"></span>
<span class="line">arida Sobrietas, albo Ieiunia vultu,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>sanguine vix tenui Pudor interfusus, aperta</span><span class="linebreak"></span>
<span class="line">Simplicitas et ad omne patens sine tegmine vulnus,</span><span class="linebreak"></span>
<span class="line">et prostrata in humum nec libera iudice sese</span><span class="linebreak"></span>
<span class="line">Mens Humilis, quam degenerem trepidatio</span><span class="linebreak"></span><span class="line indent2">prodit!</span><span class="linebreak"></span>
<span class="line">faxo ego, sub pedibus stipularum more teratur</span><span class="linebreak"></span>
<span class="line"><span class="br"></span><span class="lineNumber intendLevel2">250</span><span class="br"></span>invalida ista manus; neque enim perfringere</span><span class="linebreak"></span><span class="line indent2">duris</span><span class="linebreak"></span>
<span class="line">dignamur gladiis, algenti et sanguine ferrum</span><span class="linebreak"></span>
<span class="line">inbuere fragilique viros foedare triumpho.‚Äù</span><span class="linebreak"></span>
<span class="line">talia vociferans rapidum calcaribus urget</span><span class="linebreak"></span>
<span class="line">cornipedem laxisque volat temeraria frenis,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>hostem humilem cupiens inpulsu umbonis equini</span><span class="linebreak"></span>
<span class="line">sternere deiectamque supercalcare ruinam.</span><span class="linebreak"></span>
<span class="line">sed cadit in foveam praeceps, quam callida forte</span><span class="linebreak"></span>
<span class="line">Fraus interciso subfoderat aequore furtim,</span><span class="linebreak"></span>
<span class="line">Fraus detestandis Vitiorum e pestibus una,</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>fallendi versuta opifex, quae praescia belli</span><span class="linebreak"></span>
<span class="line">planitiem scrobibus vitiaverat insidiosis</span><span class="linebreak"></span>
<span class="line">hostili de parte latens, ut fossa ruentes</span><span class="linebreak"></span>
<span class="line">exciperet cuneos atque agmina mersa voraret;</span><span class="linebreak"></span>
<span class="line">ac ne fallacem puteum deprendere posset</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>cauta acies, virgis adopertas texerat oras,</span><span class="linebreak"></span>
<span class="line">et superinposito simularat caespite campum.</span><span class="linebreak"></span>
<span class="line">at regina humilis, quamvis ignara, manebat</span><span class="linebreak"></span>
<span class="line">ulteriore loco nec adhuc ad Fraudis opertum</span><span class="linebreak"></span>
<span class="line">venerat aut foveae calcarat furta malignae.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>hunc eques illa dolum, dum fertur praepete cursu,</span><span class="linebreak"></span>
<span class="line">incidit, et caecum subito patefecit hiatum.</span><span class="linebreak"></span>
</p>
</section><notes></notes></section>