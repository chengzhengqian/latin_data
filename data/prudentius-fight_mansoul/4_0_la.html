<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line">magnarum Virtutum inopes nervisque carentes</span><span class="linebreak"></span>
<span class="line">Christicolas Vitiis populantibus exposuisti.</span><span class="linebreak"></span>
<span class="line">ipse salutiferas obsesso in corpore turmas</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>depugnare iubes, ipse excellentibus armas</span><span class="linebreak"></span>
<span class="line">artibus ingenium, quibus ad ludibria cordis</span><span class="linebreak"></span>
<span class="line">oppugnanda potens tibi dimicet et tibi vincat.</span><span class="linebreak"></span>
<span class="line">vincendi praesens ratio est, si comminus ipsas</span><span class="linebreak"></span>
<span class="line">Virtutum facies et conluctantia contra</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>viribus infestis liceat portenta notare.</span><span class="linebreak"></span>
<span class="line indent1">prima petit campum dubia sub sorte duelli</span><span class="linebreak"></span>
<span class="line">pugnatura Fides, agresti turbida cultu,</span><span class="linebreak"></span>
<span class="line">nuda umeros, intonsa comas, exerta lacertos;</span><span class="linebreak"></span>
<span class="line">namque repentinus laudis calor ad nova fervens</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>proelia nec telis meminit nec tegmine cingi,</span><span class="linebreak"></span>
<span class="line">pectore sed fidens valido membrisque retectis</span><span class="linebreak"></span>
<span class="line">provocat insani frangenda pericula belli.</span><span class="linebreak"></span>
<span class="line">ecce lacessentem conlatis viribus audet</span><span class="linebreak"></span>
<span class="line">prima ferire Fidem Veterum Cultura Deorum.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>illa hostile caput phalerataque tempora vittis</span><span class="linebreak"></span>
<span class="line">altior insurgens labefactat, et ora cruore</span><span class="linebreak"></span>
<span class="line">de pecudum satiata solo adplicat et pede calcat</span><span class="linebreak"></span>
<span class="line">elisos in morte oculos, animamque malignam</span><span class="linebreak"></span>
<span class="line">fracta intercepti commercia gutturis artant,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>difficilemque obitum suspiria longa fatigant.</span><span class="linebreak"></span>
<span class="line">exultat victrix legio, quam mille coactam</span><span class="linebreak"></span>
<span class="line">martyribus regina Fides animarat in hostem.</span><span class="linebreak"></span>
<span class="line">nunc fortes socios parta pro laude coronat</span><span class="linebreak"></span>
<span class="line">floribus ardentique iubet vestirier ostro.</span><span class="linebreak"></span>
</p>
</section><notes></notes></section>