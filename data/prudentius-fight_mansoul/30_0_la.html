<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">755</span><span class="br"></span>publica sed requies privatis rure foroque</span><span class="linebreak"></span>
<span class="line">constat amicitiis: scissura domestica turbat</span><span class="linebreak"></span>
<span class="line">rem populi, titubatque foris quod dissidet intus.</span><span class="linebreak"></span>
<span class="line">ergo cavete, viri, ne sit sententia discors</span><span class="linebreak"></span>
<span class="line">Sensibus in nostris, ne secta exotica tectis</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>nascatur conflata odiis, quia fissa voluntas</span><span class="linebreak"></span>
<span class="line">confundit variis arcana biformia fibris.</span><span class="linebreak"></span>
<span class="line">quod sapimus coniungat amor; quod vivimus uno</span><span class="linebreak"></span>
<span class="line">conspiret studio: nil dissociabile firmum est.</span><span class="linebreak"></span>
<span class="line">utque homini atque Deo medius intervenit Iesus,</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>qui sociat mortale Patri, ne carnea distent</span><span class="linebreak"></span>
<span class="line">Spiritui aeterno sitque ut Deus unus utrumque,</span><span class="linebreak"></span>
<span class="line">sic, quidquid gerimus mentisque et corporis actu,</span><span class="linebreak"></span>
<span class="line">spiritus unimodis texat conpagibus unus.</span><span class="linebreak"></span>
<span class="line">pax plenum Virtutis opus, pax summa laborum,</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>pax belli exacti pretium est pretiumque pericli.</span><span class="linebreak"></span>
<span class="line">sidera pace vigent, consistunt terrea pace.</span><span class="linebreak"></span>
<span class="line">nil placitum sine pace Deo: non munus ad aram</span><span class="linebreak"></span>
<span class="line">cum cupias offerre probat, si turbida fratrem</span><span class="linebreak"></span>
<span class="line">mens inpacati sub pectoris oderit antro,</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>nec, si flammicomis Christi pro nomine martyr</span><span class="linebreak"></span>
<span class="line">ignibus insilias servans inamabile votum</span><span class="linebreak"></span>
<span class="line">bile sub obliqua, pretiosam proderit Iesu</span><span class="linebreak"></span>
<span class="line">inpendisse animam, meriti quia clausula pax est.</span><span class="linebreak"></span>
<span class="line">non inflata tumet, non invidet aemula fratri,</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>omnia perpetitur patiens atque omnia credit,</span><span class="linebreak"></span>
<span class="line">nunquam laesa dolet, cuncta offensacula donat,</span><span class="linebreak"></span>
</p>
</section><notes></notes></section>