<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
<span class="br"></span><span class="lineNumber">60</span><span class="br"></span>infiniti vero atque finiti nulla umquam
poterit esse collatio. Ita fit ut quamlibet prolixi temporis fama, si cum
inexhausta aeternitate cogitetur, non parva sed plane nulla esse videatur.
Vos autem nisi ad populares auras inanesque rumores recte facere <span class="br"></span><span class="lineNumber">65</span><span class="br"></span> nescitis et relicta conscientiae virtutisque
praestantia de alienis praemia sermunculis postulatis. Accipe in huiusmodi
arrogantiae levitate quam festive aliquis inluserit. Nam cum quidam adortus
esset hominem contumeliis, qui non ad verae virtutis usum sed ad <span class="br"></span><span class="lineNumber">70</span><span class="br"></span> superbam gloriam falsum sibi philosophi nomen
induerat, adiecissetque iam se sciturum, an ille philosophus esset, si
quidem illatas iniurias leniter patienterque tolerasset, ille patientiam
paulisper adsumpsit acceptaque contumelia velut insultans: ‘Iam
tandem <span class="br"></span><span class="lineNumber">75</span><span class="br"></span>,’ inquit,
‘intellegis me esse philosophum?’ Tum ille nimium
mordaciter: ‘Intellexeram,’ inquit,’ si
tacuisses.’ Quid autem est quod ad praecipuos viros, de his enim
sermo est, qui virtute gloriam petunt, quid, inquam, est quod ad hos de fama
post <span class="br"></span><span class="lineNumber">80</span><span class="br"></span> resolutum morte suprema corpus
attineat? Nam si, quod nostrae rationes credi vetant, toti moriuntur
homines, nulla est omnino gloria, cum is cuius ea esse dicitur non exstet
omnino. Sin vero bene sibi mens conscia terreno carcere resoluta caelum
libera <span class="br"></span><span class="lineNumber">85</span><span class="br"></span> petit, nonne omne terrenum negotium
spernat quae se caelo fruens terrenis gaudet exemptam?</p>
</section><notes></notes></section>