<section class="div1 language" lang="la"><header><hgroup><h1>Boethius</h1></hgroup></header><section class="div2">
<h3>VII</h3>
<p class="lineGroup">
<span class="line indent3">Quicumque solam mente praecipiti petit</span><span class="linebreak"></span>
<span class="line indent4">Summumque credit gloriam,</span><span class="linebreak"></span>
<span class="line indent3">Late patentes aetheris cernat plagas</span><span class="linebreak"></span>
<span class="line indent4">Artumque terrarum situm.</span><span class="linebreak"></span>
<span class="line indent3"><span class="br"></span><span class="lineNumber">5</span><span class="br"></span>Brevem replere non valentis ambitum</span><span class="linebreak"></span>
<span class="line indent4">Pudebit aucti nominis.</span><span class="linebreak"></span>
<span class="line indent3">Quid o superbi colla mortali iugo</span><span class="linebreak"></span>
<span class="line indent4">Frustra levare gestiunt?</span><span class="linebreak"></span>
<span class="line indent3">Licet remotos fama per populos means</span><span class="linebreak"></span>
<span class="line indent4"><span class="br"></span><span class="lineNumber">10</span><span class="br"></span>Diffusa linguas explicet</span><span class="linebreak"></span>
<span class="line indent3">Et magna titulis fulgeat claris domus,</span><span class="linebreak"></span>
<span class="line indent4">Mors spernit altam gloriam,</span><span class="linebreak"></span>
<span class="line indent3">Involvit humile pariter et celsum caput</span><span class="linebreak"></span>
<span class="line indent4">Aequatque summis infima.</span><span class="linebreak"></span>
<span class="line indent3"><span class="br"></span><span class="lineNumber">15</span><span class="br"></span>Ubi nunc fidelis ossa Fabricii manent,</span><span class="linebreak"></span>
<span class="line indent4">Quid Brutus aut rigidus Cato?</span><span class="linebreak"></span>
<span class="line indent3">Signat superstes fama tenuis pauculis</span><span class="linebreak"></span>
<span class="line indent4">Inane nomen litteris.</span><span class="linebreak"></span>
<span class="line indent3">Sed quod decora novimus vocabula,</span><span class="linebreak"></span>
<span class="line indent4"><span class="br"></span><span class="lineNumber">20</span><span class="br"></span>Num scire consumptos datur?</span><span class="linebreak"></span>
<span class="line indent3">Iacetis ergo prorsus ignorabiles</span><span class="linebreak"></span>
<span class="line indent4">Nec fama notos efficit.</span><span class="linebreak"></span>
<span class="line indent3">Quod si putatis longius vitam trahi</span><span class="linebreak"></span>
<span class="line indent4">Mortalis aura nominis,</span><span class="linebreak"></span>
<span class="line indent3"><span class="br"></span><span class="lineNumber">25</span><span class="br"></span>Cum sera vobis rapiet hoc etiam dies,</span><span class="linebreak"></span>
<span class="line indent4">Iam vos secunda mors manet.</span><span class="linebreak"></span>
</p>
<h3>VIII</h3>
<p>Sed ne me inexorabile contra fortunam gerere bellum putes, est aliquando cum
de hominibus illa,
</p></section><notes></notes></section>