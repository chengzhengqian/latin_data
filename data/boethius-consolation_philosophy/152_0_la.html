<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
<span class="br"></span><span class="lineNumber">140</span><span class="br"></span>est mutare propositum, evacuabo
providentiam, cum quae illa praenoscit forte mutavero.â€™
Respondebo: propositum te quidem tuum posse deflectere, sed quoniam et id te
posse et an facias quove convertas praesens providentiae veritas intuetur,
divinam te <span class="br"></span><span class="lineNumber">145</span><span class="br"></span> praescientiam non posse vitare,
sicuti praesentis oculi effugere non possis intuitum, quamvis te in varias
actiones libera voluntate converteris. Quid igitur inquies? Ex meane
dispositione scientia divina mutabitur, ut cum ego nunc hoc nunc aliud
velim, illa <span class="br"></span><span class="lineNumber">150</span><span class="br"></span> quoque noscendi vices alternare
videatur? Minime. Omne namque futurum divinus praecurrit intuitus et ad
praesentiam propriae cognitionis retorquet ac revocat nec alternat, ut
aestimas, nunc hoc nunc illud praenoscendi vice, sed uno ictu mutationes
tuas <span class="br"></span><span class="lineNumber">155</span><span class="br"></span> manens praevenit atque complectitur.
Quam comprehendendi omnia visendique praesentiam non ex futurarum proventu
rerum, sed ex propria deus simplicitate sortitus est. Ex quo illud quoque
resolvitur quod paulo ante posuisti indignum esse, si <span class="br"></span><span class="lineNumber">160</span><span class="br"></span>
scientiae dei causam futura nostra praestare dicantur. Haec
enim scientiae vis praesentaria notione cuncta complectens rebus modum
omnibus ipsa constituit, nihil vero posterioribus debet. Quae cum ita sint,
manet intemerata mortalibus arbitrii libertas nec <span class="br"></span><span class="lineNumber">165</span><span class="br"></span>
iniquae leges solutis omni necessitate voluntatibus praemia
poenasque proponunt. Manet etiam spectator desuper cunctorum praescius deus
visionisque eius praesens semper aeternitas cum nostrorum actuum
</p></section><notes></notes></section>