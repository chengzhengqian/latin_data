<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">

videas scelus velle, posse,
perficere.” “Accedo,” inquam,
“sed uti hoc infortunio cito careant patrandi sceleris
possibilitate deserti vehementer exopto.”
“Carebunt,” inquit, “ocius quam vel tu
forsitan velis <span class="br"></span><span class="lineNumber">20</span><span class="br"></span> vel illi sese aestiment esse
carituros. Neque enim est aliquid in tam brevibus vitae metis ita serum quod
exspectare longum immortalis praesertim animus putet: quorum magna spes et
excelsa facinorum machina repentino atque insperato saepe fine destruitur,
<span class="br"></span><span class="lineNumber">25</span><span class="br"></span> quod quidem illis miseriae modum
statuit.</p>
<p>Nam si nequitia miseros facit, miserior sit necesse est diuturnior nequam;
quos infelicissimos esse iudicarem, si non eorum malitiam saltem mors
extrema finiret. Etenim si de pravitatis infortunio <span class="br"></span><span class="lineNumber">30</span><span class="br"></span> vera conclusimus, infinitam liquet esse miseriam quam esse
constat aeternam.” Tum ego: “Mira quidem,”
inquam, “et concessu difficilis inlatio, sed his eam quae prius
concessa sunt nimium convenire cognosco.”
“Recte,” inquit, “aestimas. Sed qui
conclusioni <span class="br"></span><span class="lineNumber">35</span><span class="br"></span> accedere durum putat, aequum est
vel falsum aliquid praecessisse demonstret vel collocationem propositionum
non esse efficacem necessariae conclusionis ostendat; alioquin concessis
praecedentibus nihil prorsus est quod de inlatione causetur. Nam hoc
<span class="br"></span><span class="lineNumber">40</span><span class="br"></span> quoque quod dicam non minus mirum
videatur, sed ex his quae sumpta sunt aeque est necessarium.”
</p></section><notes></notes></section>