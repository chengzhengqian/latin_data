<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
quamvis eum tum
cum graditur incedere necessarium sit. Eodem igitur modo, si quid
providentia praesens videt, id esse necesse est, tametsi nullam naturae
<span class="br"></span><span class="lineNumber">115</span><span class="br"></span> habeat necessitatem. Atqui deus ea
futura quae ex arbitrii libertate proveniunt praesentia contuetur. Haec
igitur ad intuitum relata divinum necessaria fiunt per condicionem divinae
notionis; per se vero considerata ab absoluta naturae suae libertate non
<span class="br"></span><span class="lineNumber">120</span><span class="br"></span> desinunt. Fient igitur procul dubio
cuncta quae futura deus esse praenoscit, sed eorum quaedam de libero
proficiscuntur arbitrio; quae quamvis eveniant, exsistendo tamen naturam
propriam non amittunt, qua priusquam fierent non evenire potuissent.
<span class="br"></span><span class="lineNumber">125</span><span class="br"></span> Quid igitur refert non esse necessaria,
cum propter divinae scientiae condicionem modis omnibus necessitatis instar
eveniet? Hoc scilicet quod ea quae paulo ante proposui, sol oriens et
gradiens homo. Quae dum fiunt, non fieri non possunt; eorum tamen <span class="br"></span><span class="lineNumber">130</span><span class="br"></span> unum prius quoque quam fieret, necesse erat
exsistere, alterum vero minime. Ita etiam quae praesentia deus habet, dubio
procul exsistent, sed eorum hoc quidem de rerum necessitate descendit, illud
vero de potestate facientium. Haud igitur iniuria diximus <span class="br"></span><span class="lineNumber">135</span><span class="br"></span> haec si ad divinam notitiam referantur necessaria,
si per se considerentur necessitatis esse nexibus absoluta; sicuti omne quod
sensibus patet, si ad rationem referas, universale est, si ad se ipsa
respicias, singulare. ‘Sed si in mea,’ inquies,
‘potestate situm
</p></section><notes></notes></section>