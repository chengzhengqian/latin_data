<section class="div1 language" lang="la"><header><hgroup><h1>Boethius</h1></hgroup></header><section class="div2">
<p>“Qui quidem,” inquam, “mente consistat,
nullus prorsus ambigat.” “Qui vero est,”
inquit, “omnium potens, nihil est quod ille non
possit.” “Nihil,” inquam. “Num
igitur deus facere malum potest?”</p>
<p><span class="br"></span><span class="lineNumber">80</span><span class="br"></span> “Minime,” inquam.
“Malum igitur,” inquit, “nihil est, cum id
facere ille non possit, qui nihil non potest.”
“Ludisne,” inquam, “me inextricabilem
labyrinthum rationibus texens, quae nunc quidem qua egrediaris introeas,
nunc vero quo introieris <span class="br"></span><span class="lineNumber">85</span><span class="br"></span> egrediare, an
mirabilem quendam divinae simplicitatis orbem complicas? Etenim paulo ante
beatitudine incipiens eam summum bonum esse dicebas quam in summo deo sitam
loquebare. Ipsum quoque deum summum esse bonum plenamque beatitudinem
<span class="br"></span><span class="lineNumber">90</span><span class="br"></span> disserebas; ex quo neminem beatum fore
nisi qui pariter deus esset quasi munusculum dabas. Rursus ipsam boni formam
dei ac beatitudinis loquebaris esse substantiam ipsumque unum id ipsum esse
bonum docebas quod ab omni rerum natura peteretur. <span class="br"></span><span class="lineNumber">95</span><span class="br"></span> Deum quoque bonitatis gubernaculis universitatem regere
disputabas volentiaque cuncta parere nec ullam mali esse naturam. Atque haec
nullis extrinsecus sumptis sed ex altero altero fidem trahente insitis
domesticisque probationibus explicabas.”</p>
<p><span class="br"></span><span class="lineNumber">100</span><span class="br"></span> Tum illa: “Minime,”
inquit, “ludimus remque omnium maximam dei munere quem dudum
deprecabamur
</p></section><notes></notes></section>