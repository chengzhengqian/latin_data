<section class="div1 language" lang="la"><header><hgroup><h1>Boethius</h1></hgroup></header><section class="div2">
<h3>VI</h3>
<p>Quoniam igitur, uti paulo ante monstratum est, omne quod scitur non ex sua
sed ex conprehendentium natura cognoscitur, intueamur nunc quantum fas est,
quis sit divinae substantiae status, ut quaenam <span class="br"></span><span class="lineNumber">5</span><span class="br"></span> etiam scientia eius sit, possimus agnoscere. Deum igitur aeternum esse
cunctorum ratione degentium commune iudicium est. Quid sit igitur aeternitas
consideremus; haec enim nobis naturam pariter divinam scientiamque
patefacit. Aeternitas igitur <span class="br"></span><span class="lineNumber">10</span><span class="br"></span> est
interminabilis vitae tota simul et perfecta possessio, quod ex collatione
temporalium clarius liquet. Nam quidquid vivit in tempore id praesens a
praeteritis in futura procedit nihilque est in tempore constitutum quod
totum vitae suae spatium pariter <span class="br"></span><span class="lineNumber">15</span><span class="br"></span> possit
amplecti. Sed crastinum quidem nondum adprehendit, hesternum vero iam
perdidit; in hodierna quoque vita non amplius vivitis quam in illo mobili
transitorioque momento. Quod igitur temporis patitur condicionem, licet
illud, sicuti de mundo censuit <span class="br"></span><span class="lineNumber">20</span><span class="br"></span> Aristoteles,
nec coeperit umquam esse nec desinat vitaque eius cum temporis infinitate
tendatur, nondum tamen tale est ut aeternum esse iure credatur. Non enim
totum simul infinitae licet vitae spatium comprehendit atque complectitur,
sed futura nondum, <span class="br"></span><span class="lineNumber">25</span><span class="br"></span> transacta iam non habet.
Quod igitur interminabilis vitae plenitudinem totam pariter comprehendit ac
possidet, cui neque futuri quidquam absit nec praeteriti fluxerit, id
aeternum esse iure perhibetur, idque
</p></section><notes></notes></section>