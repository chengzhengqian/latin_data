<section class="div1 language" lang="la"><header><hgroup><h1>Boethius</h1></hgroup></header><section class="div2">
<p>Unde non iniuria tragicus exclamat:</p>
<blockquote><p>
<span class="line">Ὦ δόξα δόξα μυρίοισι δὴ βροτῶν</span><span class="linebreak"></span>
<span class="line">οὐδὲν γεγῶσι βίοτον ὤγκωσας μέγαν.</span><span class="linebreak"></span>
</p></blockquote>
<span class="br"></span><span class="lineNumber">5</span><span class="br"></span><p class="noindent">Plures enim magnum saepe nomen falsis vulgi
opinionibus abstulerunt; quo quid turpius excogitari potest? Nam qui falso
praedicantur, suis ipsi necesse est laudibus erubescant. Quae si etiam
meritis conquisita sit, quid tamen sapientis adiecerit <span class="br"></span><span class="lineNumber">10</span><span class="br"></span> conscientiae qui bonum suum non populari rumore,
sed conscientiae veritate metitur? Quod si hoc ipsum propagasse nomen
pulchrum videtur, consequens est ut foedum non extendisse iudicetur. Sed
cum, uti paulo ante disserui, plures gentes esse <span class="br"></span><span class="lineNumber">15</span><span class="br"></span> necesse sit ad quas unius fama hominis nequeat pervenire, fit
ut quem tu aestimas esse gloriosum, proxima<a class="footnoteLink" href="#note_LCL074_254_1" id="target_note_LCL074_254_1"><sup>1</sup></a> parte terrarum
videatur inglorius. Inter haec vero popularem gratiam ne commemoratione
quidem dignam puto, quae nec iudicio provenit nec <span class="br"></span><span class="lineNumber">20</span><span class="br"></span> umquam firma perdurat. Iam vero quam sit inane quam futtile
nobilitatis nomen, quis non videat? Quae si ad claritudinem refertur, aliena
est. Videtur namque esse nobilitas quaedam de meritis veniens laus parentum.
Quod si claritudinem praedicatio <span class="br"></span><span class="lineNumber">25</span><span class="br"></span> facit, illi
sint clari necesse est qui praedicantur. Quare splendidum te, si tuam non
habes, aliena claritudo non efficit. Quod si quid est in nobilitate bonum,
id esse arbitror solum, ut inposita nobilibus necessitudo videatur ne a
maiorum virtute degeneret.</p>
</section><notes><section class="footnotes"><ul><li class="note" id="note_LCL074_254_1"><a class="footnoteCrossrefLink" href="#target_note_LCL074_254_1" title="Click to highlight in text"><sup class="lineRef">1</sup><span class="italic">var. lect</span>. pro maxima.</a></li><script type="text/javascript">document.getElementById('note_LCL074_254_1').style.display = "none";</script></ul></section></notes></section>