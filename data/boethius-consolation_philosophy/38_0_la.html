<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">sed quoniam pretiosa videbantur,
tuis ea divitiis adnumerare maluisti. Quid autem tanto fortunae strepitu
desideratis? Fugare credo indigentiam copia quaeritis. Atqui hoc vobis in
contrarium cedit. <span class="br"></span><span class="lineNumber">65</span><span class="br"></span> Pluribus quippe
adminiculis opus est ad tuendam pretiosae supellectilis varietatem, verumque
illud est permultis eos indigere qui permulta possideant contraque minimum
qui abundantiam suam naturae necessitate non ambitus superfluitate
metiantur. <span class="br"></span><span class="lineNumber">70</span><span class="br"></span> Itane autem nullum est proprium
vobis atque insitum bonum ut in externis ac sepositis rebus bona vestra
quaeratis? Sic rerum versa condicio est ut divinum merito rationis animal
non aliter sibi splendere nisi inanimatae supellectilis possessione
<span class="br"></span><span class="lineNumber">75</span><span class="br"></span> videatur? Et alia quidem suis contenta
sunt; vos autem deo mente consimiles ab rebus infimis excellentis naturae
ornamenta captatis nec intellegitis quantum conditori vestro faciatis
iniuriam. Ille genus humanum terrenis omnibus praestare voluit; vos
<span class="br"></span><span class="lineNumber">80</span><span class="br"></span> dignitatem vestram infra infima quaeque
detruditis. Nam si omne cuiusque bonum eo cuius est constat esse pretiosius,
cum vilissima rerum vestra bona esse iudicatis, eisdem vosmet ipsos vestra
existimatione submittitis, quod quidem haud immerito cadit. <span class="br"></span><span class="lineNumber">85</span><span class="br"></span> Humanae quippe naturae ista condicio est ut tum
tantum ceteris rebus cum se cognoscit excellat, eadem tamen infra bestias
redigatur, si se nosse desierit. Nam ceteris animantibus sese ignorare
naturae est; hominibus vitio venit. Quam vero <span class="br"></span><span class="lineNumber">90</span><span class="br"></span> late patet vester hic error qui ornari posse aliquid ornamentis
existimatis alienis? At id fieri nequit.</p>
</section><notes></notes></section>