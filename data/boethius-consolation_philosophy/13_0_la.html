<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">

nefarios homines qui bonorum omnium totiusque senatus sanguinem petunt, nos
etiam quos propugnare bonis senatuique viderant, perditum ire voluisse.
<span class="br"></span><span class="lineNumber">110</span><span class="br"></span> Sed num idem de patribus quoque
merebamur? Meministi, ut opinor, quoniam me dicturum quid facturumve
praesens semper ipsa dirigebas, meministi inquam, Veronae cum rex avidus
exitii communis maiestatis crimen in Albinum delatae ad cunctum <span class="br"></span><span class="lineNumber">115</span><span class="br"></span> senatus ordinem transferre moliretur, universi
innocentiam senatus quanta mei periculi securitate defenderim. Scis me haec
et vera proferre et in nulla umquam mei laude iactasse. Minuit enim quodam
modo se probantis conscientiae secretum, quotiens <span class="br"></span><span class="lineNumber">120</span><span class="br"></span> ostentando quid factum recipit famae pretium. Sed innocentiam
nostram quis exceperit eventus vides; pro verae virtutis praemiis falsi
sceleris poenas subimus. Et cuius umquam facinoris manifesta confessio ita
iudices habuit in severitate concordes ut <span class="br"></span><span class="lineNumber">125</span><span class="br"></span>
non aliquos vel ipse ingenii error humani vel fortunae condicio cunctis
mortalibus incerta submitteret? Si inflammare sacras aedes voluisse, si
sacerdotes impio iugulare gladio, si bonis omnibus necem struxisse
diceremur, praesentem tamen sententia, confessum <span class="br"></span><span class="lineNumber">130</span><span class="br"></span> tamen convictumve punisset. Nunc quingentis fere passuum
milibus procul muti atque indefensi ob studium propensius in senatum morti
proscriptionique damnamur. O meritos de simili crimine neminem posse
convinci!</p>
</section><notes></notes></section>