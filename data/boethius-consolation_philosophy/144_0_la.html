<section class="div1 language" lang="la"><header><hgroup><h1>Boethius</h1></hgroup></header><section class="div2">
<h3>V</h3>
<p>Quod si in corporibus sentiendis, quamvis afficiant instrumenta sensuum
forinsecus obiectae qualitates animique agentis vigorem passio corporis
antecedat quae in se actum mentis provocet excitetque interim <span class="br"></span><span class="lineNumber">5</span><span class="br"></span> quiescentes intrinsecus formas, si in sentiendis,
inquam, corporibus animus non passione insignitur, sed ex sua vi subiectam
corpori iudicat passionem, quanto magis ea quae cunctis corporum
affectionibus absoluta sunt, in discernendo non obiecta extrinsecus
<span class="br"></span><span class="lineNumber">10</span><span class="br"></span> sequuntur, sed actum suae mentis
expediunt? Hac itaque ratione multiplices cognitiones diversis ac
differentibus cessere substantiis. Sensus enim solus cunctis aliis
cognitionibus destitutus immobilibus animantibus cessit quales sunt conchae
maris quaeque <span class="br"></span><span class="lineNumber">15</span><span class="br"></span> alia saxis haerentia
nutriuntur, imaginatio vero mobilibus beluis quibus iam inesse fugiendi
appetendive aliquis videtur affectus, ratio vero humani tantum generis est
sicut intellegentia sola divini. Quo fit ut ea notitia ceteris praestet quae
suapte <span class="br"></span><span class="lineNumber">20</span><span class="br"></span> natura non modo proprium sed
ceterarum quoque notitiarum subiecta cognoscit. Quid igitur, si
ratiocinationi sensus imaginatioque refragentur, nihil esse illud universale
dicentes quod sese intueri ratio putet? Quod enim sensibile vel imaginabile
est, id <span class="br"></span><span class="lineNumber">25</span><span class="br"></span> universum esse non posse; aut igitur
rationis verum esse iudicium nec quidquam esse sensibile, aut
</p></section><notes></notes></section>