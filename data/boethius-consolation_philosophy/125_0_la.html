<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">

igitur ne opinionem populi sequentes quiddam
valde inopinabile confecerimus.” “Quid?”
inquam. “Ex his enim,” ait, “quae concessa
sunt, evenit eorum quidem qui vel sunt vel in possessione vel in provectu
<span class="br"></span><span class="lineNumber">35</span><span class="br"></span> vel in adeptione virtutis, omnem
quaecumque sit bonam, in improbitate vero manentibus omnem pessimam esse
fortunam.” “Hoc,” inquam, “verum
est, tametsi nemo audeat confiteri.”
“Quare,” inquit, “ita vir sapiens moleste
ferre non debet, <span class="br"></span><span class="lineNumber">40</span><span class="br"></span> quotiens in fortunae
certamen adducitur, ut virum fortem non decet indignari, quotiens increpuit
bellicus tumultus; utrique enim, huic quidem gloriae propagandae illi vero
conformandae sapientiae, difficultas ipsa materia est. Ex quo etiam virtus
vocatur <span class="br"></span><span class="lineNumber">45</span><span class="br"></span> quod suis viribus nitens non
superetur adversis. Neque enim vos in provectu positi virtutis diffluere
deliciis et emarcescere voluptate venistis. Proelium cum omni fortuna
animis<a class="footnoteLink" href="#note_LCL074_378_1" id="target_note_LCL074_378_1"><sup>1</sup></a> acre conseritis, ne vos aut tristis opprimat
aut iucunda corrumpat. Firmis <span class="br"></span><span class="lineNumber">50</span><span class="br"></span> medium viribus
occupate! Quidquid aut infra subsistit aut ultra progreditur, habet
contemptum felicitatis, non habet praemium laboris. In vestra enim situm
manu qualem vobis fortunam formare malitis; omnis enim quae videtur aspera
nisi aut <span class="br"></span><span class="lineNumber">55</span><span class="br"></span> exercet aut corrigit punit.</p>
</section><notes><section class="footnotes"><ul><li class="note" id="note_LCL074_378_1"><a class="footnoteCrossrefLink" href="#target_note_LCL074_378_1" title="Click to highlight in text"><sup class="lineRef">1</sup>animis <span class="italic">the better <span class="sc">mss</span></span>.: <span class="italic">var. reading</span> nimis.</a></li><script type="text/javascript">document.getElementById('note_LCL074_378_1').style.display = "none";</script></ul></section></notes></section>