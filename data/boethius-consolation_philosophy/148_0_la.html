<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">

necesse est et sui compos praesens sibi semper adsistere <span class="br"></span><span class="lineNumber">30</span><span class="br"></span>
et infinitatem mobilis temporis habere praesentem.
Unde non recte quidam, qui cum audiunt visum Platoni mundum hunc nec
habuisse initium temporis nec habiturum esse defectum, hoc modo conditori
conditum mundum fieri coaeternum putant. <span class="br"></span><span class="lineNumber">35</span><span class="br"></span>
Aliud est enim per interminabilem duci vitam, quod mundo Plato tribuit,
aliud interminabilis vitae totam pariter complexum esse praesentiam, quod
divinae mentis proprium esse manifestum est. Neque deus conditis rebus
antiquior videri debet temporis quantitate <span class="br"></span><span class="lineNumber">40</span><span class="br"></span>
sed simplicis potius proprietate naturae. Hunc enim vitae immobilis
praesentarium statum infinitus ille temporalium rerum motus imitatur cumque
eum effingere atque aequare non possit, ex immobilitate deficit in motum, ex
simplicitate praesentiae decrescit <span class="br"></span><span class="lineNumber">45</span><span class="br"></span> in
infinitam futuri ac praeteriti quantitatem; et cum totam pariter vitae suae
plenitudinem nequeat possidere, hoc ipso quod aliquo modo numquam esse
desinit, illud quod implere atque exprimere non potest, aliquatenus videtur
aemulari alligans se ad <span class="br"></span><span class="lineNumber">50</span><span class="br"></span> qualemcumque
praesentiam huius exigui volucrisque momenti, quae, quoniam manentis illius
praesentiae quandam gestat imaginem, quibuscumque contigerit id praestat ut
esse videantur. Quoniam vero manere non potuit, infinitum temporis iter
arripuit eoque <span class="br"></span><span class="lineNumber">55</span><span class="br"></span> modo factum est ut
continuaret eundo vitam cuius plenitudinem complecti non valuit permanendo.
Itaque si digna rebus nomina velimus imponere,
</p></section><notes></notes></section>