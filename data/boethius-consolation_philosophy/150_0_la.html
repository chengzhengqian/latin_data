<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
<span class="br"></span><span class="lineNumber">85</span><span class="br"></span>ventura dinoscit; sicuti vos cum pariter
ambulare in terra hominem et oriri in caelo solem videtis, quamquam simul
utrumque conspectum tamen discernitis et hoc voluntarium illud esse
necessarium iudicatis, ita igitur cuncta despiciens divinus intuitus
qualitatem <span class="br"></span><span class="lineNumber">90</span><span class="br"></span> rerum minime perturbat apud se
quidem praesentium, ad condicionem vero temporis futurarum. Quo fit ut hoc
non sit opinio sed veritate potius nixa cognitio, cum exstaturum quid esse
cognoscit quod idem exsistendi necessitate carere non nesciat. Hic
<span class="br"></span><span class="lineNumber">95</span><span class="br"></span> si dicas quod eventurum deus videt id
non evenire non posse, quod autem non potest non evenire id ex necessitate
contingere, meque ad hoc nomen necessitatis adstringas, fatebor rem quidem
solidissimae veritatis sed cui vix aliquis nisi divini speculator <span class="br"></span><span class="lineNumber">100</span><span class="br"></span> accesserit. Respondebo namque idem futurum, cum ad
divinam notionem refertur, necessarium, cum vero in sua natura perpenditur,
liberum prorsus atque absolutum videri. Duae sunt etenim necessitates,
simplex una, veluti quod necesse est omnes homines <span class="br"></span><span class="lineNumber">105</span><span class="br"></span> esse mortales, altera condicionis, ut si aliquem ambulare
scias, eum ambulare necesse est; quod enim quisque novit, id esse aliter ac
notum est nequit, sed haec condicio minime secum illam simplicem trahit.
Hanc enim necessitatem non propria <span class="br"></span><span class="lineNumber">110</span><span class="br"></span> facit
natura sed condicionis adiectio; nulla enim necessitas cogit incedere
voluntate gradientem,
</p></section><notes></notes></section>