<section class="div1 language" lang="la"><header><hgroup><h1>Boethius</h1></hgroup></header><section class="div2">
<p class="lineGroup">
<span class="line indent4">Autumno potius sua</span><span class="linebreak"></span>
<span class="line indent4"><span class="br"></span><span class="lineNumber">15</span><span class="br"></span>Bacchus munera contulit.</span><span class="linebreak"></span>
<span class="line indent4">Signat tempora propriis</span><span class="linebreak"></span>
<span class="line indent4">Aptans officiis deus</span><span class="linebreak"></span>
<span class="line indent4">Nec quas ipse coercuit</span><span class="linebreak"></span>
<span class="line indent4">Misceri patitur vices.</span><span class="linebreak"></span>
<span class="line indent4"><span class="br"></span><span class="lineNumber">20</span><span class="br"></span>Sic quod praecipiti via</span><span class="linebreak"></span>
<span class="line indent4">Certum deserit ordinem</span><span class="linebreak"></span>
<span class="line indent4">Laetos non habet exitus.</span><span class="linebreak"></span>
</p>
<h3>VI</h3>
<p>Primum igitur paterisne me pauculis rogationibus statum tuae mentis attingere
atque temptare, ut qui modus sit tuae curationis intellegam?”
“Tu vero arbitratu,” inquam, “tuo quae
voles ut responsurum <span class="br"></span><span class="lineNumber">5</span><span class="br"></span> rogato.” Tum
illa: “Huncine,” inquit, “mundum temerariis
agi fortuitisque casibus putas, an ullum credis ei regimen inesse
rationis?” “Atqui,” inquam,
“nullo existimaverim modo ut fortuita temeritate tam certa
moveantur, verum operi suo <span class="br"></span><span class="lineNumber">10</span><span class="br"></span> conditorem
praesidere deum scio nec umquam fuerit dies qui me ab hac sententiae
veritate depellat.”</p>
<p>“Ita est,” inquit. “Nam id etiam paulo ante
cecinisti, hominesque tantum divinae exsortes curae esse deplorasti. Nam de
ceteris quin ratione regerentur, <span class="br"></span><span class="lineNumber">15</span><span class="br"></span>
nihil movebare. Papae autem! Vehementer admiror cur in tam salubri sententia
locatus aegrotes. Verum altius perscrutemur; nescio quid abesse
coniecto.</p>
<p>Sed dic mihi, quoniam 〈a〉 deo mundum regi non
</p></section><notes></notes></section>