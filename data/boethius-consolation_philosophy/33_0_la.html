<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">

Ille utroque circumfluus vitam caelibem deflet; ille <span class="br"></span><span class="lineNumber">50</span><span class="br"></span> nuptiis felix orbus liberis alieno censum nutrit
heredi. Alius prole laetatus filii filiaeve delictis maestus inlacrimat.
Idcirco nemo facile cum fortunae suae condicione concordat; inest enim
singulis quod inexpertus ignoret, expertus exhorreat. Adde quod <span class="br"></span><span class="lineNumber">55</span><span class="br"></span> felicissimi cuiusque delicatissimus sensus est et
nisi ad nutum cuncta suppetant, omnis adversitatis insolens minimis
quibusque prosternitur; adeo perexigua sunt quae fortunatissimis
beatitudinis summam detrahunt. Quam multos esse coniectas qui sese caelo
proximos <span class="br"></span><span class="lineNumber">60</span><span class="br"></span> arbitrentur, si de fortunae tuae
reliquiis pars eis minima contingat? Hic ipse locus quem tu exilium vocas,
incolentibus patria est; adeo nihil est miserum nisi cum putes contraque
beata sors omnis est aequanimitate tolerantis. Quis est ille tam felix qui
cum <span class="br"></span><span class="lineNumber">65</span><span class="br"></span> dederit inpatientiae manus, statum suum
mutare non optet? Quam multis amaritudinibus humanae felicitatis dulcedo
respersa est! Quae si etiam fruenti iucunda esse videatur, tamen quo minus
cum velit abeat retineri non possit. Liquet igitur quam sit mortalium
<span class="br"></span><span class="lineNumber">70</span><span class="br"></span> rerum misera beatitudo quae nec apud
aequanimos perpetua perdurat nec anxios tota delectat.</p>
<p>Quid igitur o mortales extra petitis intra vos positam felicitatem? Error vos
inscitiaque confundit. Ostendam breviter tibi summae cardinem felicitatis.
</p></section><notes></notes></section>