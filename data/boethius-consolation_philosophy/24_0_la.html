<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">mutatio rerum non sine quodam quasi
fluctu contingit animorum; sic factum est ut tu quoque paulisper a tua
tranquillitate descisceres. Sed tempus est haurire te aliquid ac degustare
molle atque iucundum <span class="br"></span><span class="lineNumber">20</span><span class="br"></span> quod ad interiora
transmissum validioribus haustibus viam fecerit. Adsit igitur Rhetoricae
suadela dulcedinis quae tum tantum recto calle procedit, cum nostra
instituta non deserit cumque hac Musica laris nostri vernacula nunc leviores
nunc graviores modos <span class="br"></span><span class="lineNumber">25</span><span class="br"></span> succinat.</p>
<p>Quid est igitur o homo quod te in maestitiam luctumque deiecit? Novum, credo,
aliquid inusitatumque vidisti. Tu fortunam putas erga te esse mutatam;
erras. Hi semper eius mores sunt ista <span class="br"></span><span class="lineNumber">30</span><span class="br"></span>
natura. Servavit circa te propriam potius in ipsa sui mutabilitate
constantiam. Talis erat cum blandiebatur, cum tibi falsae inlecebris
felicitatis alluderet. Deprehendisti caeci numinis ambiguos vultus. Quae
sese adhuc velat aliis, tota tibi prorsus <span class="br"></span><span class="lineNumber">35</span><span class="br"></span>
innotuit. Si probas, utere moribus; ne queraris. Si perfidiam perhorrescis,
sperne atque abice perniciosa ludentem. Nam quae nunc tibi est tanti causa
maeroris, haec eadem tranquillitatis esse debuisset. Reliquit enim te quam
non relicturam nemo umquam <span class="br"></span><span class="lineNumber">40</span><span class="br"></span> poterit esse
securus. An vero tu pretiosam aestimas abituram felicitatem? Et cara tibi
est fortuna praesens nec manendi fida et cum discesserit adlatura maerorem?
Quod si nec ex arbitrio retineri potest
</p></section><notes></notes></section>