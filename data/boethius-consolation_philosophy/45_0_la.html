<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
<span class="br"></span><span class="lineNumber">30</span><span class="br"></span>queat. Aetate denique Marci Tullii, sicut
ipse quodam loco significat, nondum Caucasum montem Romanae rei publicae
fama transcenderat, et erat tunc adulta Parthis etiam ceterisque id locorum
gentibus formidolosa. Videsne igitur quam sit angusta, quam <span class="br"></span><span class="lineNumber">35</span><span class="br"></span> compressa gloria quam dilatare ac propagare
laboratis? An ubi Romani nominis transire fama nequit, Romani hominis gloria
progredietur? Quid quod diversarum gentium mores inter se atque instituta
discordant, ut quod apud alios laude apud alios supplicio dignum <span class="br"></span><span class="lineNumber">40</span><span class="br"></span> iudicetur. Quod fit ut si quem famae praedicatio
delectat, huic in plurimos populos nomen proferre nullo modo conducat. Erit
igitur pervagata inter suos gloria quisque contentus et intra unius gentis
terminos praeclara illa famae immortalitas coartabitur. <span class="br"></span><span class="lineNumber">45</span><span class="br"></span></p>
<p>Sed quam multos clarissimos suis temporibus viros scriptorum inops delevit
oblivio! Quamquam quid ipsa scripta proficiant, quae cum suis auctoribus
premit longior atque obscura vetustas? Vos vero <span class="br"></span><span class="lineNumber">50</span><span class="br"></span> inmortalitatem vobis propagare videmini, cum futuri famam
temporis cogitatis. Quod si aeternitatis infinita spatia pertractes, quid
habes quod de nominis tui diuturnitate laeteris? Unius etenim mora momenti,
si decem milibus conferatur annis, quoniam <span class="br"></span><span class="lineNumber">55</span><span class="br"></span>
utrumque spatium definitum est, minimam, licet, habet tamen aliquam
portionem. At hic ipse numerus annorum eiusque quamlibet multiplex ad
interminabilem diuturnitatem ne comparari quidem potest. Etenim finitis ad
se invicem fuerit quaedam,


</p></section><notes></notes></section>