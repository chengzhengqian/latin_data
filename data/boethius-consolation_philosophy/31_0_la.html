<section class="div1 language" lang="la"><header><hgroup><h1>Boethius</h1></hgroup></header><section class="div2">
<p class="lineGroup">
<span class="line indent3">Saepe tranquillo radiat sereno</span><span class="linebreak"></span>
<span class="line indent5"><span class="br"></span><span class="lineNumber">10</span><span class="br"></span>Immotis mare fluctibus,</span><span class="linebreak"></span>
<span class="line indent3">Saepe ferventes aquilo procellas</span><span class="linebreak"></span>
<span class="line indent5">Verso concitat aequore.</span><span class="linebreak"></span>
<span class="line indent3">Rara si constat sua forma mundo,</span><span class="linebreak"></span>
<span class="line indent5">Si tantas variat vices,</span><span class="linebreak"></span>
<span class="line indent3"><span class="br"></span><span class="lineNumber">15</span><span class="br"></span>Crede fortunis hominum caducis,</span><span class="linebreak"></span>
<span class="line indent5">Bonis crede fugacibus.</span><span class="linebreak"></span>
<span class="line indent3">Constat aeterna positumque lege est</span><span class="linebreak"></span>
<span class="line indent5">Ut constet genitum nihil.”</span><span class="linebreak"></span>
</p>
<h3>IV</h3>
<p>Tum ego: “Vera,” inquam, “commemoras, o
virtutum omnium nutrix, nec infitiari possum prosperitatis meae velocissimum
cursum. Sed hoc est quod recolentem vehementius coquit. Nam in <span class="br"></span><span class="lineNumber">5</span><span class="br"></span> omni adversitate fortunae infelicissimum est genus
infortunii fuisse felicem.” “Sed quod tu,”
inquit, “falsae opinionis supplicium luas, id rebus iure imputare
non possis. Nam si te hoc inane nomen fortuitae felicitatis movet, quam
pluribus maximisque <span class="br"></span><span class="lineNumber">10</span><span class="br"></span> abundes mecum reputes
licet. Igitur si quod in omni fortunae tuae censu pretiosissimum possidebas,
id tibi divinitus inlaesum adhuc inviolatumque servatur, poterisne meliora
quaeque retinens de infortunio iure causari?</p>
<p><span class="br"></span><span class="lineNumber">15</span><span class="br"></span> Atqui viget incolumis illud pretiosissimum
generis humani decus Symmachus socer et quod vitae pretio non segnis emeres,
vir totus ex sapientia virtutibusque factus suarum securus tuis ingemiscit
iniuriis. Vivit uxor ingenio modesta, pudicitia pudore praecellens
</p></section><notes></notes></section>