<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
quid consequatur advertas, statuamus nullam esse praescientiam. Num igitur
quantum ad hoc attinet, quae ex arbitrio eveniunt ad necessitatem
cogantur?” <span class="br"></span><span class="lineNumber">25</span><span class="br"></span>
“Minime.” “Statuamus iterum esse, sed nihil
rebus necessitatis iniungere; manebit ut opinor eadem voluntatis integra
atque absoluta libertas.</p>
<p>Sed praescientia, inquies, tametsi futuris eveniendi necessitas non est,
signum tamen est necessario ea <span class="br"></span><span class="lineNumber">30</span><span class="br"></span> esse ventura.
Hoc igitur modo, etiam si praecognitio non fuisset, necessarios futurorum
exitus esse constaret. Omne etenim signum tantum quid sit ostendit, non vero
efficit quod designat. Quare demonstrandum prius est nihil non ex
necessitate <span class="br"></span><span class="lineNumber">35</span><span class="br"></span> contingere, ut praenotionem
signum esse huius necessitatis appareat. Alioquin si haec nulla est, ne illa
quidem eius rei signum poterit esse quae non est. Iam vero probationem firma
ratione subnixam constat non ex signis neque petitis extrinsecus argumentis
<span class="br"></span><span class="lineNumber">40</span><span class="br"></span> sed ex convenientibus necessariisque
causis esse ducendam. Sed qui fieri potest ut ea non proveniant quae futura
esse providentur? Quasi vero nos ea quae providentia futura esse praenoscit
non esse eventura credamus ac non illud potius arbitremur, <span class="br"></span><span class="lineNumber">45</span><span class="br"></span> licet eveniant, nihil tamen ut evenirent sui natura
necessitatis habuisse; quod hinc facile perpendas licebit. Plura etenim dum
fiunt subiecta oculis
</p></section><notes></notes></section>