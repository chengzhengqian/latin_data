<section class="div1 language" lang="la"><header><hgroup><h1>Boethius</h1></hgroup></header><section class="div2">
<h3>II</h3>
<p>Tum ego: “Papae,” inquam, “ut magna
promittis! Nec dubito quin possis efficere; tu modo quem excitaveris ne
moreris.” “Primum igitur,” inquit,
“bonis semper adesse potentiam, malos cunctis viribus esse
<span class="br"></span><span class="lineNumber">5</span><span class="br"></span> desertos agnoscas licebit, quorum quidem
alterum demonstratur ex altero. Nam cum bonum malumque contraria sint, si
bonum potens esse constiterit, liquet inbecillitas mali; at si fragilitas
clarescat mali, boni firmitas nota est. Sed uti nostrae sententiae fides
<span class="br"></span><span class="lineNumber">10</span><span class="br"></span> abundantior sit, alterutro calle
procedam nunc hinc nunc inde proposita confirmans.</p>
<p>Duo sunt quibus omnis humanorum actuum constat effectus, voluntas scilicet ac
potestas, quorum si alterutrum desit, nihil est quod explicari queat.
Deficiente <span class="br"></span><span class="lineNumber">15</span><span class="br"></span> etenim voluntate ne aggreditur
quidem quisque quod non vult; at si potestas absit, voluntas frustra sit.
Quo fit ut si quem videas adipisci velle quod minime adipiscatur, huic
obtinendi quod voluerit defuisse valentiam dubitare non possis.”
“Perspicuum est,” <span class="br"></span><span class="lineNumber">20</span><span class="br"></span>
inquam, “nec ullo modo negari potest.”
“Quem vero effecisse quod voluerit videas, num etiam potuisse
dubitabis?” “Minime.” “Quod vero
quisque potest, in eo validus, quod vero non potest, in hoc imbecillis esse
censendus est.” “Fateor,” inquam.</p>
</section><notes></notes></section>