<section class="div1 language" lang="la"><header><hgroup><h1>Boethius</h1></hgroup></header><section class="div2">
<p class="lineGroup">
<span class="line">Da pater augustam menti conscendere sedem,</span><span class="linebreak"></span>
<span class="line">Da fontem lustrare boni, da luce reperta</span><span class="linebreak"></span>
<span class="line">In te conspicuos animi defigere visus.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Dissice terrenae nebulas et pondera molis</span><span class="linebreak"></span>
<span class="line">Atque tuo splendore mica! Tu namque serenum,</span><span class="linebreak"></span>
<span class="line">Tu requies tranquilla piis, te cernere finis,</span><span class="linebreak"></span>
<span class="line">Principium, vector, dux, semita, terminus idem.</span><span class="linebreak"></span>
</p>
<h3>X</h3>
<p>Quoniam igitur quae sit imperfecti, quae etiam perfecti boni forma vidisti,
nunc demonstrandum reor quonam haec felicitatis perfectio constituta sit. In
quo illud primum arbitror inquirendum, an aliquod <span class="br"></span><span class="lineNumber">5</span><span class="br"></span> huiusmodi bonum quale paulo ante definisti in rerum natura
possit exsistere, ne nos praeter rei subiectae veritatem cassa cogitationis
imago decipiat. Sed quin exsistat sitque hoc veluti quidam omnium fons
bonorum negari nequit. Omne enim quod <span class="br"></span><span class="lineNumber">10</span><span class="br"></span>
inperfectum esse dicitur, id inminutione perfecti inperfectum esse
perhibetur. Quo fit, ut si in quolibet genere inperfectum quid esse
videatur, in eo perfectum quoque aliquid esse necesse sit. Etenim
perfectione sublata, unde illud quod inperfectum <span class="br"></span><span class="lineNumber">15</span><span class="br"></span> perhibetur exstiterit ne fingi quidem potest. Neque enim ab
deminutis inconsummatisque natura rerum coepit exordium, sed ab integris
absolutisque procedens in haec extrema atque effeta dilabitur. Quod si, uti
paulo ante monstravimus, est quaedam
</p></section><notes></notes></section>