<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

etiam atque etiam rogo ut et procuratoribus Flavi remittas
de deminuendo et Apollonidensibus ne quid praescribas,
quod contra Flavium sit, amplius. et Flavi causa et scilicet
Pompei facies omnia. nolo me dius fidius ex tua iniuria in
illum tibi liberalem me videri; sed et te oro ut tu ipse auctoritatem
et monumentum aliquod decreti aut litterarum
tuarum relinquas quod sit ad Flavi rem et ad causam accommodatum.
fert enim graviter homo et mei observantissimus
et sui iuris dignitatisque retinens se apud te neque
amicitia nec iure valuisse. et, ut opinor, Flavi aliquando
rem et Pompeius et Caesar tibi commendarunt et ipse ad
te scripserat Flavius et ego certe. qua re si ulla res est quam
tibi me petente faciendam putes, haec ea sit. si me amas,
cura, elabora, perfice ut Flavius et tibi et mihi quam maximas
gratias agat. hoc te ita rogo ut maiore studio rogare
non possim.</p>
<p><span class="br"></span><span class="lineNumber">12</span><span class="br"></span>Quod ad me de Hermia scribis mihi mehercule valde
molestum fuit. litteras ad te parum fraterne scripseram,
quas oratione Diodoti, Luculli liberti, commotus, de pactione
statim quod audieram, iracundius scripseram et revocare
cupiebam. huic tu epistulae non fraterne scriptae
fraterne debes ignoscere.</p>
<p><span class="br"></span><span class="lineNumber">13</span><span class="br"></span>De Censorino, Antonio, Cassiis, Scaevola, te ab iis diligi,
ut scribis, vehementer gaudeo, cetera fuerunt in eadem
epistula graviora quam vellem, ‘ὀρθὰν τὰν ναῦν’ et ‘ἅπαξ



</p></section><notes></notes></section>