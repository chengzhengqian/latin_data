<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

scribis certissimum matricidam tibi a me intime commendari.
qua de re et de hoc genere toto, ne forte me in Graecos
tam ambitiosum factum esse mirere, pauca cognosce.
ego cum Graecorum querelas nimium valere sentirem
propter hominum ingenia ad fallendum parata, quoscumque
de te queri audivi quacumque potui ratione placavi.
primum Dionys&lt;opol&gt;itas, qui erant inimicissimi, lenivi;
quorum principem Hermippum non solum sermone meo
sed etiam familiaritate devinxi. ego Apamensem Hephaestium,<a class="footnoteLink" href="#note_LCL462_50_8" id="target_note_LCL462_50_8"><sup>8</sup></a> ego levissimum hominem, Megaristum Antandrium,
ego Niciam Smyrnaeum, ego nugas maximas omni
mea comitate sum complexus, Nymphonem etiam Colophonium.
quae feci omnia, non quo me aut hi homines aut
tota natio delectaret. pertaesum est levitatis, adsentationis,
animorum non officiis sed temporibus servientium.</p>
<p><span class="br"></span><span class="lineNumber">5</span><span class="br"></span>Sed ut ad Zeuxim revertar, cum is de M. Cascelli sermone
secum habito, quae tu scribis, ea ipsa loqueretur,
obstiti eius sermoni et hominem in familiaritatem recepi.
tua autem quae fuerit cupiditas tanta nescio, quod scribis
cupisse te, quoniam Smyrnae duos Mysos insuisses in culleum,
simile in superiore parte provinciae edere exemplum
severitatis tuae et idcirco Zeuxim elicere<a class="footnoteLink" href="#note_LCL462_50_9" id="target_note_LCL462_50_9"><sup>9</sup></a> omni
ratione voluisse. quem adductum in iudicium fortasse an
dimitti non oportuerit, conquiri vero et elici blanditiis, ut
tu scribis, ad iudicium necesse non fuit, eum praesertim





</p></section><notes><section class="footnotes"><ul><li class="note" id="note_LCL462_50_8"><a class="footnoteCrossrefLink" href="#target_note_LCL462_50_8" title="Click to highlight in text"><sup class="lineRef">8</sup>et ephesium <span class="italic">vel sim.</span> (<span class="italic">Or.</span>)</a></li><script type="text/javascript">document.getElementById('note_LCL462_50_8').style.display = "none";</script><li class="note" id="note_LCL462_50_9"><a class="footnoteCrossrefLink" href="#target_note_LCL462_50_9" title="Click to highlight in text"><sup class="lineRef">9</sup>eligere (<span class="italic">Brunus</span>)</a></li><script type="text/javascript">document.getElementById('note_LCL462_50_9').style.display = "none";</script></ul></section></notes></section>