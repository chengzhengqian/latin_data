<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">


ubi enim isti sint Nervii et quam longe absint nescio.</p>
<p><span class="br"></span><span class="lineNumber">3</span><span class="br"></span>De virtute et gravitate Caesaris, quam in summo dolore
adhibuisset, magnam ex epistula tua cepi voluptatem.
quod me institutum ad illum poema iubes perficere, etsi
distentus cum opera tum animo sum multo magis, tamen
quoniam ex epistula quam ad te miseram cognovit Caesar
me aliquid esse exorsum, revertar ad institutum idque
perficiam his supplicationum otiosis diebus, quibus Messallam
iam nostrum reliquosque molestia levatos vehementer
gaudeo; eumque quod certum consulem cum
Domitio numeratis nihil a nostra opinione dissentitis. ego
Messallam Caesari praestabo. sed Memmius in adventu
Caesaris habet spem, in quo illum puto errare; hic quidem
friget. Scaurum autem iam pridem Pompeius abiecit.</p>
<p><span class="br"></span><span class="lineNumber">4</span><span class="br"></span>Res prolatae, ad interregnum comitia adducta. rumor
dictatoris<a class="footnoteLink" href="#note_LCL462_190_5" id="target_note_LCL462_190_5"><sup>5</sup></a> iniucundus bonis, mihi etiam magis quae loquuntur.
sed tota res et timetur et refrigescit. Pompeius
plane se negat velle; antea mihi ipse non negabat. Hirrus
auctor fore videtur (o di, quam ineptus, quam se ipse
amans sine rivali!). Crassum Iunianum, hominem mihi deditum,
per me deterruit. velit nolit scire difficile est; Hirro
tamen agente nolle se non probabit. aliud hoc tempore de
re publica nihil loquebantur; agebatur quidem certe nihil.</p>
</section><notes><section class="footnotes"><ul><li class="note" id="note_LCL462_190_5"><a class="footnoteCrossrefLink" href="#target_note_LCL462_190_5" title="Click to highlight in text"><sup class="lineRef">5</sup>delatoris (<span class="italic">Brunus</span>)</a></li><script type="text/javascript">document.getElementById('note_LCL462_190_5').style.display = "none";</script></ul></section></notes></section>