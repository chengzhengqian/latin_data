<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
13 (II.8)
<span class="dateline">
<span class="italic"><span class="name">Scr. Romae paulo post</span> <span class="sc">iii</span> Id. <span class="date">Febr. an. 55</span></span>
</span>
<span class="salute"><span class="sc">marcus quinto fratri salutem</span></span>
</section>
<p><span class="br"></span><span class="lineNumber">1</span><span class="br"></span>Placiturum tibi esse librum <span class="sc">ii</span> suspicabar, tam valde
placuisse quam scribis valde gaudeo. quod me admones de
†non curantia†<a class="footnoteLink" href="#note_LCL462_114_1" id="target_note_LCL462_114_1"><sup>1</sup></a> suadesque ut meminerim Iovis orationem
quae est in extremo illo libro, ego vero memini et illa
omnia mihi magis scripsi quam ceteris.</p>
<p><span class="br"></span><span class="lineNumber">2</span><span class="br"></span>Sed tamen postridie quam tu es profectus multa nocte
cum Vibullio veni ad Pompeium; cumque ego egissem de
istis operibus atque inscriptionibus, per mihi benigne respondit,
magnam spem attulit, cum Crasso se dixit loqui
velle mihique ut idem facerem suasit. Crassum consulem
ex senatu domum reduxi. suscepit rem dixitque esse quod
Clodius hoc tempore cuperet per se et per Pompeium
consequi; putare se, si ego eum non impedirem, posse me
adipisci sine contentione quod vellem. totum ei negotium
permisi meque in eius potestate dixi fore. interfuit huic
sermoni P. Crassus adulescens, nostri, ut scis, studiosissimus.
illud autem quod cupit Clodius est legatio aliqua (si
minus per senatum, per populum) libera aut Byzantium
aut &lt;ad&gt;<a class="footnoteLink" href="#note_LCL462_114_2" id="target_note_LCL462_114_2"><sup>2</sup></a> Brogitarum aut utrumque, plena res nummorum.






</p></section><notes><section class="footnotes"><ul><li class="note" id="note_LCL462_114_1"><a class="footnoteCrossrefLink" href="#target_note_LCL462_114_1" title="Click to highlight in text"><sup class="lineRef">1</sup>ἀδιαφορίᾳ <span class="italic">Sternkopf</span></a></li><script type="text/javascript">document.getElementById('note_LCL462_114_1').style.display = "none";</script><li class="note" id="note_LCL462_114_2"><a class="footnoteCrossrefLink" href="#target_note_LCL462_114_2" title="Click to highlight in text"><sup class="lineRef">2</sup>(<span class="italic">Man.</span>)</a></li><script type="text/javascript">document.getElementById('note_LCL462_114_2').style.display = "none";</script></ul></section></notes></section>