<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

qui plebem fame necaret: respondebant operae ‘Pompeius.’
quis Alexandriam ire cuperet: respondebant ‘Pompeius.’
quem ire vellent: respondebant ‘Crassum’ (is aderat
tum Miloni,<a class="footnoteLink" href="#note_LCL462_90_4" id="target_note_LCL462_90_4"><sup>4</sup></a> animo non amico). hora fere nona quasi signo
dato Clodiani nostros consputare coeperunt. exarsit dolor.
urgere illi ut loco nos moverent. factus est a nostris impetus.
fuga operarum, eiectus de rostris Clodius. ac nos
quoque tum fugimus, ne quid in turba. senatus vocatus in
curiam. Pompeius domum; neque ego tamen in senatum,
ne aut de tantis rebus tacerem aut in Pompeio defendendo
(nam is carpebatur a Bibulo, Curione, Favonio, Servilio
filio) animos bonorum virorum offenderem. res in posterum
dilata est. Clodius in Quirinalia prodixit diem.</p>
<p><span class="br"></span><span class="lineNumber">3</span><span class="br"></span>A. d. <span class="sc">vi</span> Id. Febr. senatus ad Apollinis fuit, ut Pompeius
adesset. acta res est graviter a Pompeio. eo die nihil perfectum
est. a. d. <span class="sc">v</span><a class="footnoteLink" href="#note_LCL462_90_5" id="target_note_LCL462_90_5"><sup>5</sup></a> Id. Febr. senatus ad Apollinis. senatus
consultum factum est ea quae facta essent a. d. <span class="sc">vii</span><a class="footnoteLink" href="#note_LCL462_90_6" id="target_note_LCL462_90_6"><sup>6</sup></a> Id.
Febr. contra rem publicam esse facta. eo die Cato vehementer
est in Pompeium invectus et eum oratione perpetua
tamquam reum accusavit; de me multa me invito cum
mea summa laude dixit, cum illius in me perfidiam increparet.
auditus est magno silentio malevolorum. respondit
ei vehementer Pompeius Crassumque descripsit dixitque
aperte se munitiorem ad custodiendam vitam suam fore
quam Africanus fuisset, quem C. Carbo interemisset.</p>
</section><notes><section class="footnotes"><ul><li class="note" id="note_LCL462_90_4"><a class="footnoteCrossrefLink" href="#target_note_LCL462_90_4" title="Click to highlight in text"><sup class="lineRef">4</sup><span class="italic">post</span> tum <span class="italic">dist. vulg.</span> (<span class="italic">SB</span>)</a></li><script type="text/javascript">document.getElementById('note_LCL462_90_4').style.display = "none";</script><li class="note" id="note_LCL462_90_5"><a class="footnoteCrossrefLink" href="#target_note_LCL462_90_5" title="Click to highlight in text"><sup class="lineRef">5</sup><span class="sc">vi</span> vel <span class="sc">iii</span> (<span class="italic">Tunstall</span>)</a></li><script type="text/javascript">document.getElementById('note_LCL462_90_5').style.display = "none";</script><li class="note" id="note_LCL462_90_6"><a class="footnoteCrossrefLink" href="#target_note_LCL462_90_6" title="Click to highlight in text"><sup class="lineRef">6</sup><span class="sc">vi</span> vel <span class="sc">iii</span> (<span class="italic">Sjögren</span>)</a></li><script type="text/javascript">document.getElementById('note_LCL462_90_6').style.display = "none";</script></ul></section></notes></section>