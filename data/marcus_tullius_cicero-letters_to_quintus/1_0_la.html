<section class="div1 language" lang="la"><header><hgroup><h1>Marcus Tullius Cicero</h1></hgroup></header>
<section class="div2">
<section class="opener">
1 (I.1)
<span class="dateline">
<span class="italic"><span class="name">Scr. Romae</span> (?) ex. an. <span class="date">60</span> aut in. an. <span class="date">59</span></span>
</span>
<span class="salute"><span class="sc">marcus quinto fratri salutem</span></span>
</section>
<p><span class="br"></span><span class="lineNumber">1</span><span class="br"></span>Etsi non dubitabam quin hanc epistulam multi nuntii,
Fama denique esset ipsa sua celeritate superatura tuque
ante ab aliis auditurus esses annum tertium accessisse
desiderio nostro et labori tuo, tamen existimavi a me quoque
tibi huius molestiae nuntium perferri oportere. nam
superioribus litteris non unis sed pluribus, cum iam ab aliis
desperata res esset, tamen tibi ego spem maturae decessionis
adferebam, non solum ut quam diutissime te iucunda
opinione oblectarem sed etiam quia tanta adhibebatur
et a nobis et a praetoribus contentio ut rem posse confici
non diffiderem.</p>
<p><span class="br"></span><span class="lineNumber">2</span><span class="br"></span>Nunc, quoniam ita accidit ut neque praetores suis opibus
neque nos nostro studio quicquam proficere possemus,
est omnino difficile non graviter id ferre, sed tamen
nostros animos maximis in rebus et gerendis et sustinendis
exercitatos frangi et debilitari molestia non oportet. &lt;et&gt;<a class="footnoteLink" href="#note_LCL462_6_1" id="target_note_LCL462_6_1"><sup>1</sup></a>
quoniam ea molestissime ferre homines debent quae ipsorum
culpa contracta sunt, est quiddam in hac re mihi
molestius ferendum quam tibi. factum est enim mea culpa,
contra quam tu mecum et proficiscens et per litteras egeras,
ut priore anno non succederetur. quod ego, dum sociorum

</p></section><notes><section class="footnotes"><ul><li class="note" id="note_LCL462_6_1"><a class="footnoteCrossrefLink" href="#target_note_LCL462_6_1" title="Click to highlight in text"><sup class="lineRef">1</sup>(<span class="italic">Man.</span>)</a></li><script type="text/javascript">document.getElementById('note_LCL462_6_1').style.display = "none";</script></ul></section></notes></section>