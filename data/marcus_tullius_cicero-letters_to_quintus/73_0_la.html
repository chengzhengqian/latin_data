<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">7</span><span class="br"></span>De Cicerone quod me semper rogas, ignosco equidem
tibi sed tu quoque mihi velim ignoscas; non enim concedo
tibi plus ut illum ames quam ipse amo. atque utinam his
diebus in Arpinati, quod et ipse cupierat et ego non minus,
mecum fuisset! quod ad Pomponiam, si tibi videtur, scribas
velim, cum aliquo exibimus eat nobiscum puerumque
&lt;e&gt;ducat.<a class="footnoteLink" href="#note_LCL462_150_15" id="target_note_LCL462_150_15"><sup>15</sup></a> clamores efficiam si eum mecum habuero
otiosus;<a class="footnoteLink" href="#note_LCL462_150_16" id="target_note_LCL462_150_16"><sup>16</sup></a> nam Romae respirandi non est locus. id me scis
antea gratis tibi esse pollicitum. quid nunc putas, tanta
mihi abs te mercede proposita?</p>
<p><span class="br"></span><span class="lineNumber">8</span><span class="br"></span>Venio nunc ad tuas litteras, quas pluribus epistulis
accepi dum sum in Arpinati; nam mihi uno die tres sunt
redditae et quidem, ut videbantur, eodem abs te datae
tempore, una pluribus verbis. in qua primum erat quod
antiquior dies in tuis fuisset adscripta litteris quam in Caesaris:
id facit Oppius non numquam necessario ut, cum
tabellarios constituerit mittere litterasque a nobis acceperit,
aliqua re nova impediatur et necessario serius quam
constituerat mittat, neque nos datis iam epistulis diem
commutari curamus.</p>
<p><span class="br"></span><span class="lineNumber">9</span><span class="br"></span>Scribis de Caesaris summo in nos amore: hunc et tu fovebis
et nos quibuscumque poterimus rebus augebimus.
de Pompeio et facio diligenter et faciam quod mones.
quod tibi mea permissio mansionis tuae grata est, id ego
summo meo dolore et desiderio tamen ex parte gaudeo. in
Hippodamo et non nullis aliis arcessendis quid cogites non
intellego. nemo istorum est quin abs te munus fundi suburbani




</p></section><notes><section class="footnotes"><ul><li class="note" id="note_LCL462_150_15"><a class="footnoteCrossrefLink" href="#target_note_LCL462_150_15" title="Click to highlight in text"><sup class="lineRef">15</sup>(<span class="italic">Or.</span>)</a></li><script type="text/javascript">document.getElementById('note_LCL462_150_15').style.display = "none";</script><li class="note" id="note_LCL462_150_16"><a class="footnoteCrossrefLink" href="#target_note_LCL462_150_16" title="Click to highlight in text"><sup class="lineRef">16</sup>otiosum (<span class="italic">Lamb.</span>)</a></li><script type="text/javascript">document.getElementById('note_LCL462_150_16').style.display = "none";</script></ul></section></notes></section>