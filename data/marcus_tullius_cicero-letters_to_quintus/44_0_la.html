<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">4</span><span class="br"></span>Itaque magnae mihi res iam moveri videbantur. nam
Pompeius haec intellegit nobiscumque communicat, insidias
vitae suae fieri, C. Catonem a Crasso sustentari, Clodio
pecuniam suppeditari, utrumque et ab eo et a Curione,
Bibulo, ceterisque suis obtrectatoribus confirmari; vehementer
esse providendum ne opprimatur, contionario illo
populo a se prope alienato, nobilitate inimica, non aequo
senatu, iuventute improba. itaque se comparat; homines
ex agris accersit. operas autem suas Clodius confirmat;
manus ad Quirinalia paratur. in ea multo sumus superiores
ipsius Milo&lt;nis&gt;<a class="footnoteLink" href="#note_LCL462_92_7" id="target_note_LCL462_92_7"><sup>7</sup></a> || copiis, sed magna manus ex Piceno et
Gallia exspectatur, ut etiam Catonis rogationibus de Milone
et Lentulo resistamus.</p>
<p><span class="br"></span><span class="lineNumber">5</span><span class="br"></span>A. d. <span class="sc">iiii</span> Id. Febr. Sestius ab indice Cn. Nerio Pupinia
de ambitu est postulatus et eodem die a quodam M. Tullio
de vi. is erat aeger. domum, ut debuimus, ad eum statim
venimus eique nos totos tradidimus idque fecimus praeter
hominum opinionem, qui nos ei iure suscensere putabant,
ut humanissimi gratissimique et ipsi et omnibus videremur;
itaque faciemus. sed idem Nerius index edidit [ad]<a class="footnoteLink" href="#note_LCL462_92_8" id="target_note_LCL462_92_8"><sup>8</sup></a>
adligatos Cn. Lentulum Vatiam et C. Cornelium Stel.<a class="footnoteLink" href="#note_LCL462_92_9" id="target_note_LCL462_92_9"><sup>9</sup></a>
eodem die senatus consultum factum est ut sodalitates decuriatique
discederent lexque de iis ferretur, ut qui non
discessissent ea poena quae est de vi tenerentur.</p>
</section><notes><section class="footnotes"><ul><li class="note" id="note_LCL462_92_7"><a class="footnoteCrossrefLink" href="#target_note_LCL462_92_7" title="Click to highlight in text"><sup class="lineRef">7</sup>milo (<span class="italic">Sternkopf</span>)</a></li><script type="text/javascript">document.getElementById('note_LCL462_92_7').style.display = "none";</script><li class="note" id="note_LCL462_92_8"><a class="footnoteCrossrefLink" href="#target_note_LCL462_92_8" title="Click to highlight in text"><sup class="lineRef">8</sup>(<span class="italic">Turn.</span>)</a></li><script type="text/javascript">document.getElementById('note_LCL462_92_8').style.display = "none";</script><li class="note" id="note_LCL462_92_9"><a class="footnoteCrossrefLink" href="#target_note_LCL462_92_9" title="Click to highlight in text"><sup class="lineRef">9</sup><span class="italic">varia velut</span> staei (<span class="italic">SB, auct. Constans</span>)</a></li><script type="text/javascript">document.getElementById('note_LCL462_92_9').style.display = "none";</script></ul></section></notes></section>