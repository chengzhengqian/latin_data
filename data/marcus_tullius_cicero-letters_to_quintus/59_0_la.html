<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<blockquote><p><span class="line indent12">ne imploret fidem</span><span class="linebreak"></span>
<span class="line">Iovis Hospitalis, Graios omnis convocet,</span><span class="linebreak"></span></p></blockquote>
<p class="noindent">per quos mecum in gratiam rediit.</p>
<p><span class="br"></span><span class="lineNumber">4</span><span class="br"></span>Theopompo satis faciemus. de Caesare, fugerat me ad
te scribere. video enim quas tu litteras exspectaris. sed ille
scripsit ad Balbum fasciculum illum epistularum in quo
fuerat mea et Balbi totum sibi aqua madidum redditum
esse, ut ne illud quidem sciat, meam fuisse aliquam epistulam.
sed ex Balbi epistula pauca verba intellexerat, ad quae
rescripsit his verbis: ‘de Cicerone te video quiddam scripsisse
quod ego non intellexi. quantum autem coniectura
consequebar, id erat eius modi ut magis optandum quam
sperandum putarem.’ itaque postea misi ad Caesarem eodem
illo exemplo litteras. iocum autem illius de sua egestate
ne sis aspernatus; ad quem ego rescripsi nihil esse
quod posthac arcae nostrae fiducia conturbaret lusique in
eo genere et familiariter et cum dignitate. amor autem eius
erga nos perfertur omnium nuntiis singularis. litterae quidem
ad id quod exspectas fere cum tuo reditu iungentur.</p>
<p>Reliqua singulorum dierum scribemus ad te, si modo
tabellarios tu praebebis. quamquam eius modi frigus impendebat


</p></section><notes></notes></section>