<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

diem scito esse nullum quo die non dicam pro reo. ita,
quicquid conficio aut cogito, in ambulationis tempus fere
confero.</p>
<p>Negotia se nostra sic habent, domestica vero ut volumus.
valent pueri, studiose discunt, diligenter docentur, et
nos et inter se amant. expolitiones utriusque nostrum sunt
in manibus, sed tua ad perfectum iam res rustica Arcani et
Lateri. praeterea de aqua,<a class="footnoteLink" href="#note_LCL462_170_1" id="target_note_LCL462_170_1"><sup>1</sup></a> de via nihil praetermisi quadam
epistula quin enucleate ad te perscriberem. sed me
illa cura sollicitat angitque vehementer quod dierum iam
amplius quadraginta intervallo nihil a te, nihil a Caesare,
nihil ex istis locis non modo litterarum sed ne rumoris quidem
adfluxit. me autem iam et mare istuc et terra sollicitat
neque desino, ut fit in amore, ea quae minime volo cogitare.
qua re non equidem iam te rogo ut ad me de te, de
rebis istis scribas (numquam enim, cum potes, praetermittis),
sed hoc te scire volo, nihil fere umquam me sic exspectasse
ut, cum haec scribebam, tuas litteras.</p>
<p><span class="br"></span><span class="lineNumber">2</span><span class="br"></span>Nunc cognosce ea quae sunt in re publica. comitiorum
cottidie singuli dies tolluntur obnuntiationibus magna voluntate
bonorum omnium; tanta invidia sunt consules
propter suspicionem pactorum a candidatis praemiorum.
candidati consulares quattuor omnes rei. causae sunt
difficiles, sed enitemur ut Messalla noster salvus sit, quod
est etiam cum reliquorum salute coniunctum. Gabinium
de ambitu reum fecit P. Sulla subscribente privigno Memmio,

</p></section><notes><section class="footnotes"><ul><li class="note" id="note_LCL462_170_1"><a class="footnoteCrossrefLink" href="#target_note_LCL462_170_1" title="Click to highlight in text"><sup class="lineRef">1</sup>ad ea qua</a></li><script type="text/javascript">document.getElementById('note_LCL462_170_1').style.display = "none";</script></ul></section></notes></section>