<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

non enim sumus omnino sine cura venientis anni, etsi
sumus sine timore. simul et illud (sine ulla mehercule ironia
loquor): tibi istius generis in scribendo priores partis
tribuo quam mihi.</p>
<p><span class="br"></span><span class="lineNumber">5</span><span class="br"></span>De bibliotheca tua Graeca supplenda, libris commutandis,
Latinis comparandis, valde velim ista confici, praesertim
cum ad meum quoque usum spectent. sed ego mihi
ipsi ista per quem agam non habeo. neque enim venalia
sunt, quae quidem placeant, et confici nisi per hominem et
peritum et diligentem non possunt. Chrysippo tamen imperabo
et cum Tyrannione loquar. de fisco quid egerit Scipio
quaeram; quod videbitur rectum esse curabo. de Ascanione
tu vero quod voles facies; me nihil interpono. de
suburbano quod non properas laudo, ut habeas hortor.</p>
<p><span class="br"></span><span class="lineNumber">6</span><span class="br"></span>Haec scripsi a. d. <span class="sc">viiii</span> Kal. Nov., quo die ludi committebantur,
in Tusculanum proficiscens ducensque mecum
Ciceronem meum in ludum discendi, non lusionis, ea re
non longius, quod<a class="footnoteLink" href="#note_LCL462_178_8" id="target_note_LCL462_178_8"><sup>8</sup></a> vellem, quod Pomptino ad triumphum
a. d. <span class="sc">iiii</span> Non. Nov. volebam adesse. etenim erit nescio
quid negotioli. nam Cato et Servilius praetores prohibituros
se minantur, nec quid possint scio; ille enim et Appium
consulem secum habebit et praetores et tribunos pl. sed
minantur tamen in primisque Ἄρη πνέων Q. Scaevola.</p>
<p>Cura, mi suavissime et carissime frater, ut valeas.</p>
</section><notes><section class="footnotes"><ul><li class="note" id="note_LCL462_178_8"><a class="footnoteCrossrefLink" href="#target_note_LCL462_178_8" title="Click to highlight in text"><sup class="lineRef">8</sup>quam (<span class="italic">Lallemand</span>)</a></li><script type="text/javascript">document.getElementById('note_LCL462_178_8').style.display = "none";</script></ul></section></notes></section>