<section class="div1 language" lang="la"><header><hgroup><h1>Persius</h1></hgroup></header><section class="div2">
<p class="lineGroup">
<span class="line">adposita intortos extendit regula mores</span><span class="linebreak"></span>
<span class="line">et premitur ratione animus vincique laborat</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>artificemque tuo ducit sub pollice voltum.</span><span class="linebreak"></span>
<span class="line">tecum etenim longos memini consumere soles</span><span class="linebreak"></span>
<span class="line">et tecum primas epulis decerpere noctes.</span><span class="linebreak"></span>
<span class="line">unum opus et requiem pariter disponimus ambo</span><span class="linebreak"></span>
<span class="line">atque verecunda laxamus seria mensa.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>non equidem hoc dubites, amborum foedere certo</span><span class="linebreak"></span>
<span class="line">consentire dies et ab uno sidere duci.</span><span class="linebreak"></span>
<span class="line">nostra vel aequali suspendit tempora Libra</span><span class="linebreak"></span>
<span class="line">Parca tenax veri, seu nata fidelibus hora</span><span class="linebreak"></span>
<span class="line">dividit in Geminos concordia fata duorum</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>Saturnumque gravem nostro Iove frangimus una,</span><span class="linebreak"></span>
<span class="line">nescio quod certe est quod me tibi temperat astrum.</span><span class="linebreak"></span>
<span class="line indent1">Mille hominum species et rerum discolor usus;</span><span class="linebreak"></span>
<span class="line">velle suum cuique est nec voto vivitur uno.</span><span class="linebreak"></span>
<span class="line">mercibus hic Italis mutat sub sole recenti</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>rugosum piper et pallentis grana cumini,</span><span class="linebreak"></span>
<span class="line">hic satur inriguo mavult turgescere somno,</span><span class="linebreak"></span>
<span class="line">hic campo indulget, hunc alea decoquit, ille</span><span class="linebreak"></span>
<span class="line">in venerem putris; sed cum lapidosa cheragra</span><span class="linebreak"></span>
<span class="line">fregerit articulos, veteris ramalia fagi,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>tunc crassos transisse dies lucemque palustrem</span><span class="linebreak"></span>
<span class="line">et sibi iam seri vitam ingemuere relictam.</span><span class="linebreak"></span>
<span class="line">at te nocturnis iuvat inpallescere chartis;</span><span class="linebreak"></span>
<span class="line">cultor enim iuvenum purgatas inseris aures</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_100_59"><sup class="lineRef">59</sup>fregerit PΦ: fecerit αVX</li><li class="note text" id="note_LCL091_100_61"><sup class="lineRef">61</sup>vitam . . . relictam αVXΦS: vita . . . relicta P</li></ul></section></notes></section>