<section class="div1 language" lang="la"><header><hgroup><h1>Persius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">60</span><span class="br"></span>est aliquid quo tendis et in quod derigis arcum?</span><span class="linebreak"></span>
<span class="line">an passim sequeris corvos testaque lutoque,</span><span class="linebreak"></span>
<span class="line">securus quo pes ferat, atque ex tempore vivis?</span><span class="linebreak"></span>
<span class="line indent1">Elleborum frustra, cum iam cutis aegra tumebit,</span><span class="linebreak"></span>
<span class="line">poscentis videas; venienti occurrite morbo,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>et quid opus Cratero magnos promittere montis?</span><span class="linebreak"></span>
<span class="line">discite et, o miseri, causas cognoscite rerum:</span><span class="linebreak"></span>
<span class="line">quid sumus et quidnam victuri gignimur, ordo</span><span class="linebreak"></span>
<span class="line">quis datus, aut metae qua mollis flexus et unde,</span><span class="linebreak"></span>
<span class="line">quis modus argento, quid fas optare, quid asper</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>utile nummus habet, patriae carisque propinquis</span><span class="linebreak"></span>
<span class="line">quantum elargiri deceat, quem te deus esse</span><span class="linebreak"></span>
<span class="line">iussit et humana qua parte locatus es in re.</span><span class="linebreak"></span>
<span class="line">disce nec invideas quod multa fidelia putet</span><span class="linebreak"></span>
<span class="line">in locuplete penu, defensis pinguibus Vmbris,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>et piper et pernae, Marsi monumenta clientis,</span><span class="linebreak"></span>
<span class="line">maenaque quod prima nondum defecerit orca.</span><span class="linebreak"></span>
<span class="line indent1">Hic aliquis de gente hircosa centurionum</span><span class="linebreak"></span>
<span class="line">dicat: ‘quod sapio satis est mihi. non ego curo</span><span class="linebreak"></span>
<span class="line">esse quod Arcesilas aerumnosique Solones</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>obstipo capite et figentes lumine terram,</span><span class="linebreak"></span>
<span class="line">murmura cum secum et rabiosa silentia rodunt</span><span class="linebreak"></span>
<span class="line">atque exporrecto trutinantur verba labello,</span><span class="linebreak"></span>
<span class="line">aegroti veteris meditantes somnia: gigni</span><span class="linebreak"></span>
<span class="line">de nihilo nihilum, in nihilum nil posse reverti.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_80_68"><sup class="lineRef">68</sup>datus PΦS: datur αXMR</li><li class="note text" id="note_LCL091_80_78"><sup class="lineRef">78</sup>sapio satis est P: satis est sapio αXΦΣ</li></ul></section></notes></section>