<section class="div1 language" lang="la"><header><hgroup><h1>Persius</h1></hgroup></header><section class="div2">
<p class="lineGroup">
<span class="line">inque luto fixum possis transcendere nummum</span><span class="linebreak"></span>
<span class="line">nec gluttu sorbere salivam Mercurialem?</span><span class="linebreak"></span>
<span class="line">“haec mea sunt, teneo” cum vere dixeris, esto</span><span class="linebreak"></span>
<span class="line">liberque ac sapiens praetoribus ac Iove dextro.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>sin tu, cum fueris nostrae paulo ante farinae.</span><span class="linebreak"></span>
<span class="line">pelliculam veterem retines et fronte politus</span><span class="linebreak"></span>
<span class="line">astutam vapido servas in pectore volpem,</span><span class="linebreak"></span>
<span class="line">quae dederam supra relego funemque reduco.</span><span class="linebreak"></span>
<span class="line">nil tibi concessit ratio; digitum exere, peccas,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>et quid tam parvum est? sed nullo ture litabis,</span><span class="linebreak"></span>
<span class="line">haereat in stultis brevis ut semuncia recti.</span><span class="linebreak"></span>
<span class="line">haec miscere nefas nec, cum sis cetera fossor,</span><span class="linebreak"></span>
<span class="line">tris tantum ad numeros Satyrum moveare Bathylli.</span><span class="linebreak"></span>
<span class="line">“liber ego.” unde datum hoc sumis, tot subdite rebus?</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>an dominum ignoras nisi quem vindicta relaxat?</span><span class="linebreak"></span>
<span class="line">“i, puer, et strigiles Crispini ad balnea defer”</span><span class="linebreak"></span>
<span class="line">si increpuit, “cessas nugator?” servitium acre</span><span class="linebreak"></span>
<span class="line">te nihil inpellit nec quicquam extrinsecus intrat</span><span class="linebreak"></span>
<span class="line">quod nervos agitet; sed si intus et in iecore aegro</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>nascuntur domini, qui tu inpunitior exis</span><span class="linebreak"></span>
<span class="line">atque hic quem ad strigilis scutica et metus egit erilis?</span><span class="linebreak"></span>
<span class="line indent1">Mane piger stertis. “surge” inquit Avaritia, “eia</span><span class="linebreak"></span>
<span class="line">surge.” negas. instat. “surge” inquit. “non queo.” “surge.”</span><span class="linebreak"></span>
<span class="line">“et quid agam?” “rogat! en saperdas advehe Ponto,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_106_116"><sup class="lineRef">116</sup>politus PVGLN: politas α: polita XCRW</li><li class="note text" id="note_LCL091_106_117"><sup class="lineRef">117</sup>in PαX: sub VΦS</li><li class="note text" id="note_LCL091_106_123"><sup class="lineRef">123</sup>satyrum αVX: satyri PΦΣ</li><li class="note text" id="note_LCL091_106_130"><sup class="lineRef">130</sup>qui <span class="italic">Paris</span>. 8070, <span class="italic">Bern</span>. 398: quid αRW: quin PVXΦ</li></ul></section></notes></section>