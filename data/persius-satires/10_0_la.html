<section class="div1 language" lang="la"><header><hgroup><h1>Persius</h1></hgroup></header><section class="div2">
<p class="lineGroup">
<span class="line">hunc—cuinam? “cuinam?” vis Staio? an—scilicet</span><span class="linebreak"></span>
<span class="line indent2">haeres?</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>quis potior iudex puerisve quis aptior orbis?</span><span class="linebreak"></span>
<span class="line">hoc igitur quo tu Iovis aurem inpellere temptas</span><span class="linebreak"></span>
<span class="line">dic agedum Staio. “pro Iuppiter, o bone” clamet</span><span class="linebreak"></span>
<span class="line">“Iuppiter!” at sese non clamet Iuppiter ipse?</span><span class="linebreak"></span>
<span class="line">ignovisse putas quia, cum tonat, ocius ilex</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>sulpure discutitur sacro quam tuque domusque?</span><span class="linebreak"></span>
<span class="line">an quia non fibris ovium Ergennaque iubente</span><span class="linebreak"></span>
<span class="line">triste iaces lucis evitandumque bidental,</span><span class="linebreak"></span>
<span class="line">idcirco stolidam praebet tibi vellere barbam</span><span class="linebreak"></span>
<span class="line">Iuppiter? aut quidnam est qua tu mercede deorum</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>emeris auriculas? pulmone et lactibus unctis?</span><span class="linebreak"></span>
<span class="line indent1">Ecce avia aut metuens divum matertera cunis</span><span class="linebreak"></span>
<span class="line">exemit puerum frontemque atque uda labella</span><span class="linebreak"></span>
<span class="line">infami digito et lustralibus ante salivis</span><span class="linebreak"></span>
<span class="line">expiat, urentis oculos inhibere perita;</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>tunc manibus quatit et spem macram supplice voto</span><span class="linebreak"></span>
<span class="line">nunc Licini in campos, nunc Crassi mittit in aedis:</span><span class="linebreak"></span>
<span class="line">“hunc optet generum rex et regina, puellae</span><span class="linebreak"></span>
<span class="line">hunc rapiant; quidquid calcaverit hic, rosa fiat.”</span><span class="linebreak"></span>
<span class="line">ast ego nutrici non mando vota. negato,</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Iuppiter, haec illi, quamvis te albata rogarit.</span><span class="linebreak"></span>
<span class="line indent1">Poscis opem nervis corpusque fidele senectae.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_66_40"><sup class="lineRef">40</sup>rogarit PCLW: rogabit αXMNR</li></ul></section></notes></section>