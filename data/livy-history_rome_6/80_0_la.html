<section class="div1 language" lang="la"><header><hgroup><h1>Livy</h1></hgroup></header><section class="div2">
<h3><span class="ac">Libri VI Periocha</span></h3>
<p><span class="sc">Res</span> adversus Vulscos et Aequos et Praenestinos prospere gestas continet. Quattuor tribus adiectae sunt, Stellatina Tromentina<a class="footnoteLink" href="#note_LCL172_352_1" id="target_note_LCL172_352_1"><sup>1</sup></a> Sabatina Arniensis. M. Manlius, qui Capitolium a Gallis defenderat, cum obstrictos aere alieno liberaret, nexos exsolveret, crimine adfectati regni damnatus
de saxo deiectus est; in cuius notam S.C. factum est, ne cui de Manlia gente Marco nomen<a class="footnoteLink" href="#note_LCL172_352_2" id="target_note_LCL172_352_2"><sup>2</sup></a> esset. C. Licinius et L. Sextius tribuni pl. legem promulgaverunt ut consules ex plebe tierent, qui ex patribus creabantur, eamque cum magna contentione repugnantibus patribus, cum idem tribuni pl. per quinquennium soli magistratus fuissent, pertulerunt; et primus ex plebe consul L. Sextius creatus est. Lata est et altera lex, ne cui plus quingentis iugeribus agri liceret possidere.</p>
</section><notes><section class="footnotes"><ul><li class="note" id="note_LCL172_352_1"><a class="footnoteCrossrefLink" href="#target_note_LCL172_352_1" title="Click to highlight in text"><sup class="lineRef">1</sup>Tromentina <span class="italic">add</span>.: promentina <span class="italic">MSS.</span></a></li><script type="text/javascript">document.getElementById('note_LCL172_352_1').style.display = "none";</script><li class="note" id="note_LCL172_352_2"><a class="footnoteCrossrefLink" href="#target_note_LCL172_352_2" title="Click to highlight in text"><sup class="lineRef">2</sup>Marco nomen <span class="italic">Sigonius</span>: manli cognomen <span class="italic">or</span> manlia cogn. <span class="italic">or</span> marco cogn. <span class="italic">MSS</span>.</a></li><script type="text/javascript">document.getElementById('note_LCL172_352_2').style.display = "none";</script></ul></section></notes></section>