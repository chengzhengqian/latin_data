<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 368</span>cum responsum allatum esset nihil suae potestatis esse, Etruscos moenia custodiasque portarum tenere, primo populationibus agri terror est oppidanis admotus;
<span class="innerMarginNote right">4</span>deinde, postquam deditionis quam societatis fides sanctior erat, fascibus sarmentorum ex agro conlatis ductus ad moenia exercitus completisque fossis scalae admotae, et clamore primo impetuque
<span class="innerMarginNote right">5</span>oppidum capitur. Nepesinis inde edictum ut arma ponant, parcique iussum inermi: Etrusci pariter armati atque inermes caesi. Nepesinorum quoque auctores deditionis securi percussi: innoxiae multitudini
redditae res, oppidumque cum praesidio
<span class="innerMarginNote right">6</span>relictum. Ita duabus sociis urbibus ex hoste receptis
victorem exercitum tribuni cum magna gloria Romam reduxerunt.</p>
<p>Eodem anno ab Latinis Hernicisque res repetitae quaesitumque cur per eos annos militem ex instituto
<span class="innerMarginNote right">7</span>non dedissent. Responsum frequenti utriusque gentis
concilio est nec culpam in eo publicam nec consilium fuisse quod suae iuventutis aliqui apud
<span class="innerMarginNote right">8</span>Volscos militaverint; eos tamen ipsos pravi consilii poenam habere, nec quemquam ex his reducem esse; militis autem non dati causam terrorem adsiduum a Volscis fuisse, quam pestem adhaerentem lateri suo tot super alia aliis bellis exhauriri nequisse.
</p></section><notes></notes></section>