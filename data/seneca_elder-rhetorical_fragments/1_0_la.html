<section class="div1 language" lang="la">
<h1><span class="ac">Fragmenta</span></h1><span class="innerMarginNote right">584M</span>
<section class="div2">
<p>1. Novi vero et praecipue declamatores audacius nec mehercule sine motu quodam imaginantur, ut Seneca in controversia cuius summa est quod pater filium et novercam inducente altero filio in adulterio deprensos occidit: “duc, sequor: accipe hanc senilem
manum et quocumque vis inprime,” et post paulo: “Aspice” inquit “quod diu non credidisti. Ego vero non video: nox oboritur et crassa caligo.”
<span class="italic">Quint.</span> 9.2.42.</p>
</section>
<section class="div2">
<p>2. Nam et in totum iurare, nisi ubi necesse est, gravi viro parum convenit, et est a Seneca dictum eleganter non patronorum hoc esse sed testium. <span class="italic">Quint.</span> 9.2.98.</p>
</section>
<section class="div2">
<p>3. Et Seneca tradidit Iulium Montanum poetam solitum dicere involaturum se Vergilio quaedam, si et vocem posset et os et hypocrisin; eosdem enim versus ipso pronuntiante bene sonare, sine illo inanes esse mutosque. <span class="italic">Donat. Vita Vergilii</span>, 29.</p>
</section><notes></notes></section>