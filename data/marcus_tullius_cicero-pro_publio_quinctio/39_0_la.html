<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quid mihi eius modi accideret, cum contra talem artificem dicturus essem, me vereri.</p>
</section>
<section class="div2">
<p><span class="br"></span><span class="lineNumber">78</span><span class="br"></span>XXV. Tum mihi Roscius et alia multa confirmandi mei causa dixit, ut mehercule, si nihil diceret, tacito ipso officio et studio, quod habebat erga propinquum suum, quemvis commoveret (etenim cum artifex eius modi sit, ut solus dignus videatur esse, qui in scaena spectetur, tum vir eius modi est, ut solus dignus videatur, qui eo non accedat)—verum tamen: “Quid? si,” inquit, “habes eius modi causam, ut hoc tibi planum sit faciendum, neminem esse, qui possit biduo aut summum triduo septingenta milia passuum ambulare, tamenne vereris, ut possis hoc contra Hortensium contendere?” “Minime,” inquam.
<span class="br"></span><span class="lineNumber">79</span><span class="br"></span>“Sed quid id ad rem?” “Nimirum,” inquit,
“in eo causa consistit.” “Quo modo?” Docet me eius modi rem et factum simul Sex. Naevi, quod si solum proferretur, satis esse deberet. Quod abs te, C. Aquili, et a vobis, qui estis in consilio, quaeso ut diligenter attendatis; profecto intellegetis illim ab initio cupiditatem pugnasse et audaciam, hinc veritatem
et pudorem, quoad potuerit, restitisse. Bona postulas ut ex edicto possidere liceat. Quo die? Te ipsum, Naevi, volo audire; volo inauditum facinus ipsius, qui id commisit, voce convinci. Dic, Naevi, diem. “Ante diem V Kalend. intercalares.” Bene ais. Quam longe est hinc in saltum vestrum Gallicanum?
Naevi, te rogo. “<span class="sc">dcc</span> milia passuum.”


</p></section><notes></notes></section>