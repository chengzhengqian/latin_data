<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

sed abundanti etiam pecunia sic dissolutus fuisset, ut fuit Sex. Naevius? Cum hominem nomino, satis
<span class="br"></span><span class="lineNumber">41</span><span class="br"></span>mihi videor dicere. Debuit tibi C. Quinctius, numquam
petisti; mortuus est ille, res ad heredem venit; cum eum cotidie videres, post biennium denique appellas. Dubitabitur, utrum sit probabilius, Sex. Naevium statim, si quid deberetur, petiturum fuisse an ne appellaturum quidem biennio? Appellandi
tempus non erat? At tecum plus annum vixit. In Gallia agi non potuit? At et in provincia ius dicebatur, et Romae iudicia fiebant. Restat, ut aut summa neglegentia tibi obstiterit aut unica liberalitas. Si neglegentiam dices, mirabimur, si bonitatem, ridebimus; neque praeterea quid possis dicere, invenio. Satis est argumenti nihil esse debitum Naevio, quod tam diu nihil petivit.</p>
</section>
<section class="div2">
<p><span class="br"></span><span class="lineNumber">42</span><span class="br"></span>XIII. Quid, si hoc ipsum, quod nunc facit, ostendo testimonio esse nihil deberi? Quid enim nunc agit Sex. Naevius? qua de re controversia est? quod est hoc iudicium, in quo iam biennium versamur? quid negotii geritur, in quo ille tot et tales viros defatigat? Pecuniam petit. Nunc denique? verum tamen
<span class="br"></span><span class="lineNumber">43</span><span class="br"></span>petat; audiamus. De rationibus et controversiis societatis vult diiudicari. Sero, verum aliquando
</p></section><notes></notes></section>