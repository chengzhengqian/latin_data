<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ac diutius ludificare videatur, amicos convenire, quaerere, quis procurator sit, domum denuntiare. Dici vix potest, quam multa sint, quae respondeatis ante fieri oportere, quam ad hanc rationem extremam
<span class="br"></span><span class="lineNumber">55</span><span class="br"></span>necessario devenire. Quid ad haec Naevius? Ridet scilicet nostram amentiam, qui in vita sua rationem summi officii desideremus et instituta virorum bonorum
requiramus. “Quid mihi,” inquit, “cum ista summa sanctimonia ac diligentia? viderint,” inquit, “ista officia viri boni, de me autem ita considerent: non quid habeam, sed quibus rebus invenerim, quaerant, et quem ad modum natus et quo pacto educatus sim. Memini; vetus est, ‘de scurra multo facilius divitem quam patrem familias fieri posse.’”
<span class="br"></span><span class="lineNumber">56</span><span class="br"></span>Haec ille, si verbis non audet, re quidem vera palam loquitur. Etenim si vult virorum bonorum instituto vivere, multa oportet discat atque dediscat, quorum illi aetati utrumque difficile est.</p>
</section>
<section class="div2">
<p>XVIII. “Non dubitavi,” inquit, “cum vadimonium
desertum esset, bona proscribere.” Improbe;
verum, quoniam tu id tibi arrogas et concedi postulas, concedamus. Quid, si numquam deseruit, si ista causa abs te tota per summam fraudem et malitiam ficta est, si vadimonium omnino tibi cum P. Quinctio nullum fuit? quo te nomine appellemus? Improbum? At etiamsi desertum vadimonium esset,
</p></section><notes></notes></section>