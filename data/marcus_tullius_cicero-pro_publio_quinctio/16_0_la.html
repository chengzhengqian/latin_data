<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

excogitare neque pronuntiare multa possum, brevitas
<span class="br"></span><span class="lineNumber">35</span><span class="br"></span>postulatur, quae mihimet ipsi amicissima est; faciam, quod te saepe animadverti facere, Hortensi; totam causae meae dictionem certas in partes dividam. Tu id semper facis, quia semper potes, ego in hac causa faciam, propterea quod in hac videor posse facere; quod tibi natura dat ut semper possis, id mihi causa concedit ut hodie possim. Certos mihi fines terminosque
constituam, extra quos egredi non possim, si maxime velim, ut et mihi sit propositum, de quo dicam, et Hortensius habeat exposita, ad quae respondeat,
et tu, C. Aquili, iam ante animo prospicere possis, quibus de rebus auditurus sis.</p>
<p><span class="br"></span><span class="lineNumber">36</span><span class="br"></span>Negamus te bona P. Quincti, Sex. Naevi, possedisse ex edicto praetoris. In eo sponsio facta est. Ostendam
primum causam non fuisse, cur a praetore postulares, ut bona P. Quincti possideres, deinde ex edicto te possidere non potuisse, postremo non possedisse.
Quaeso, C. Aquili vosque, qui estis in consilio,
ut, quid pollicitus sim, diligenter memoriae mandetis; etenim rem facilius totam accipietis, si haec memineritis, et me facile vestra existimatione revocabitis, si extra hos cancellos egredi conabor, quos mihi ipse circumdedi. Nego fuisse causam, cur
</p></section><notes></notes></section>