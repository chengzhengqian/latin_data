<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

non satis erat in tabulis inspexisse, quantum deberetur,
nisi ad Castoris quaesisses, quantum solveretur. Decidis statuisque tu propter necessitudinem, quae tibi cum Scapulis est, quid iis ad denarium solveretur.</p>
</section>
<section class="div2">
<p><span class="br"></span><span class="lineNumber">18</span><span class="br"></span>V. Haec omnia Quinctius agebat auctore et consuasore
Naevio. Nec mirum, si eius utebatur consilio.
cuius auxilium sibi paratum putabat; non modo enim pollicitus erat in Gallia, sed Romae cotidie, simul atque sibi hic annuisset, numeraturum se dicebat. Quinctius porro istum posse facere videbat, debere intellegebat, mentiri, quia causa, cur mentiretur,
non erat, non putabat; quasi domi nummos haberet, ita constituit Scapulis se daturum; Naevium
<span class="br"></span><span class="lineNumber">19</span><span class="br"></span>certiorem facit, rogat, ut curet, quod dixisset. Tum iste vir optimus (vereor, ne se derideri putet, quod iterum iam dico “optimus”), qui hunc in summas angustias adductum putaret, ut eum suis condicionibus
in ipso articulo temporis adstringeret, assem sese negat daturum, nisi prius de rebus rationibusque


</p></section><notes></notes></section>