<section class="div1 language" lang="la"><header><hgroup><h1>Ausonius</h1></hgroup></header><section class="div2">
</section>
<section class="div2">
<h2><span class="sc">XVIII.—Marcello Marcelli Filio Grammatico<span class="linebreak"></span>narbonensi</span></h2>
<p class="lineGroup">
<span class="line"><span class="sc">Nec</span> te Marcello genitum, Marcelle, silebo,</span><span class="linebreak"></span>
<span class="line indent1">aspera quem genetrix urbe, domo pepulit:</span><span class="linebreak"></span>
<span class="line">sed fortuna potens cito reddidit omnia et auxit:</span><span class="linebreak"></span>
<span class="line indent1">amissam primum Narbo dedit patriam.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>nobilis hic hospes Clarentius indole motus</span><span class="linebreak"></span>
<span class="line indent1">egregia natam coniugio adtribuit.</span><span class="linebreak"></span>
<span class="line">mox schola et auditor multus praetextaque pubes</span><span class="linebreak"></span>
<span class="line indent1">grammatici nomen divitiasque dedit.</span><span class="linebreak"></span>
<span class="line">sed numquam iugem cursum fortuna secundat,</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>praesertim pravi nancta virum ingenii.</span><span class="linebreak"></span>
<span class="line">verum oneranda mihi non sunt, memoranda recepi</span><span class="linebreak"></span>
<span class="line indent1">fata; sat est dictum cuncta perisse simul:</span><span class="linebreak"></span>
<span class="line">non tamen et nomen, quo te non fraudo, receptum</span><span class="linebreak"></span>
<span class="line indent1">inter grammaticos praetenuis meriti.</span><span class="linebreak"></span>
</p>
</section>
<section class="div2">
<h2><span class="sc">XIX.—Sedatus Rhetor Tolosanus</span></h2>
<p class="lineGroup">
<span class="line"><span class="sc">Relligio</span> est, tacitum si te, Sedate, relinquam,</span><span class="linebreak"></span>
<span class="line indent1">quamvis docendi munus indepte es foris.</span><span class="linebreak"></span>
<span class="line">communis patria est tecum mihi: sorte potentis</span><span class="linebreak"></span>
<span class="line indent1">fati Tolosam nanctus es sedem scholae.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>illic coniugium natique opulensque senectus</span><span class="linebreak"></span>
<span class="line indent1">et fama, magno qualis est par rhetori.</span><span class="linebreak"></span>
<span class="line">quamvis externa tamen a regione reducit</span><span class="linebreak"></span>
<span class="line indent1">te patria et civem morte obita repetit,</span><span class="linebreak"></span>
</p>
</section><notes></notes></section>