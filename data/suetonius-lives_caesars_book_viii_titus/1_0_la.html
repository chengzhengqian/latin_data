<section class="div1 language" lang="la"><header><hgroup><h1>Lives of The Caesars, VIII</h1></hgroup></header>
<h1><span class="ac">Divus Titus</span></h1>
<section class="div2">
<p>I. Titus, cognomine paterno, amor ac deliciae generis humani—tantum illi ad promerendam omnium voluntatem vel ingenii vel artis vel fortunae superfuit, et, quod difficillimum est, in imperio, quando privatus atque etiam sub patre principe ne odio quidem, nedum vituperatione publica caruit—natus est III. Kal. Ian. insigni anno Gaiana nece, prope Septizonium sordidis aedibus, cubiculo vero perparvo et obscuro, nam manet adhuc et ostenditur.</p>
</section>
<section class="div2">
<p>II. Educatus in aula cum Britannico simul ac paribus disciplinis et apud eosdem magistros institutus. Quo quidem tempore aiunt metoposcopum a Narcisso Claudi liberto adhibitum, ut Britannicum inspiceret, constantissime affirmasse illum quidem nullo modo, ceterum Titum, qui tunc prope astabat, utique imperaturum. Erant autem adeo familiares, ut de potione, qua Britannicus hausta periit, Titus quoque iuxta cubans gustasse credatur gravique morbo adflictatus diu. Quorum omnium mox memor statuam ei auream in Palatio posuit et alteram ex ebore equestrem, quae circensi pompa hodieque praefertur, dedicavit prosecutusque est.</p>
</section><notes><section class="footnotes"><ul><li class="note" id="note_LCL038_306_58"><a class="footnoteCrossrefLink" href="#target_note_LCL038_306_58" title="Click to highlight in text"><sup class="lineRef">58</sup>Dec. 30, <span class="sc">a.d.</span> 41.</a></li><script type="text/javascript">document.getElementById('note_LCL038_306_58').style.display = "none";</script><li class="note" id="note_LCL038_306_59"><a class="footnoteCrossrefLink" href="#target_note_LCL038_306_59" title="Click to highlight in text"><sup class="lineRef">59</sup>Some building of seven stories; the famous Septizonium on the Palatine was the work of Septimius Severus.</a></li><script type="text/javascript">document.getElementById('note_LCL038_306_59').style.display = "none";</script><li class="note" id="note_LCL038_306_60"><a class="footnoteCrossrefLink" href="#target_note_LCL038_306_60" title="Click to highlight in text"><sup class="lineRef">60</sup>Cf. <span class="italic">Nero,</span> xxxiii. 2 and 3.</a></li><script type="text/javascript">document.getElementById('note_LCL038_306_60').style.display = "none";</script></ul></section></notes></section>