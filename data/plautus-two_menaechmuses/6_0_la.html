<section class="div1 language" lang="la"><header><hgroup><h1>Plautus</h1></hgroup></header>
<span class="label"><span class="ac">Actvs I</span></span>
<span class="label"><span class="sc">i.</span> i: <span class="sc">penicvlvs</span></span>
<span class="line"><span class="br"></span><span class="lineNumber">77</span><span class="br"></span></span><span class="linebreak"></span><div class="sp"><span class="speaker sc">pen</span><p class="lineGroup"><span class="line">iuuentus nomen fecit Peniculo mihi,</span><span class="linebreak"></span>
<span class="line">ideo quia . . . mensam quando edo detergeo.</span><span class="linebreak"></span>
<span class="line">homines captiuos qui catenis uinciunt</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>et qui fugitiuis seruis indunt compedis,</span><span class="linebreak"></span>
<span class="line">nimis stulte faciunt mea quidem sententia.</span><span class="linebreak"></span>
<span class="line">nam homini misero si ad malum accedit malum,</span><span class="linebreak"></span>
<span class="line">maior lubido est fugere et facere nequiter.</span><span class="linebreak"></span>
<span class="line">nam se ex catenis eximunt aliquo modo.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>tum compediti anum lima praeterunt</span><span class="linebreak"></span>
<span class="line">aut lapide excutiunt clauom. nugae sunt eae.</span><span class="linebreak"></span>
<span class="line">quem tu asseruare recte ne aufugiat uoles</span><span class="linebreak"></span>
<span class="line">esca atque potione uinciri decet.</span><span class="linebreak"></span>
<span class="line">apud mensam plenam homini rostrum deliges;</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>dum tu illi quod edit et quod potet praebeas,</span><span class="linebreak"></span>
<span class="line">suo arbitratu, ad fatim, cottidie,</span><span class="linebreak"></span>
<span class="line">numquam edepol fugiet, tam etsi capital fecerit,</span><span class="linebreak"></span>
<span class="line">facile asseruabis, dum eo uinclo uincies.</span><span class="linebreak"></span>
<span class="line">ita istaec nimis lenta uincla sunt escaria:</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>quam magis extendas tanto astringunt artius.</span><span class="linebreak"></span>
<span class="line">nam ego ad Menaechmum hunc eo, quo iam diu</span><span class="linebreak"></span>
<span class="line">sum iudicatus; ultro eo ut me uinciat.</span><span class="linebreak"></span>
<span class="line">nam illic homo homines non alit, uerum educat</span><span class="linebreak"></span>
<span class="line">recreatque: nullus melius medicinam facit.</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>ita est adulescens ipsus; escae maxumae,</span><span class="linebreak"></span>
</p></div><notes><section class="footnotes"><ul><li class="note text" id="note_LCL061_434_85"><sup class="lineRef">85</sup>compediti i <span class="italic">P ut uidetur, sed sine pronomine B et Non.</span></li></ul></section></notes></section>