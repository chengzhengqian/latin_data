<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">regina, attonito quamquam pavor ore silentem</span><span class="linebreak"></span>
<span class="line">exanimet, mirata tamen paulumque reductis</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>passibus in solo stupuit duce. nec minus inter</span><span class="linebreak"></span>
<span class="line">ille tot ignoti socias gregis haeret in una</span><span class="linebreak"></span>
<span class="line">defixus sentitque ducem dominamque catervae.</span><span class="linebreak"></span>
<span class="line">“si dea, si magni decus huc ades” inquit “Olympi,</span><span class="linebreak"></span>
<span class="line">has ego credo faces, haec virginis ora<a class="footnoteLink" href="#note_LCL286_272_1" id="target_note_LCL286_272_1"><sup>1</sup></a> Dianae,</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>teque renodatam pharetris ac pace fruentem</span><span class="linebreak"></span>
<span class="line">ad sua Caucaseae producunt flumina Nymphae.</span><span class="linebreak"></span>
<span class="line">sin domus in terris atque hinc tibi gentis origo,</span><span class="linebreak"></span>
<span class="line">felix prole parens, olimque beatior ille,</span><span class="linebreak"></span>
<span class="line">qui tulerit longis et te sibi iunxerit annis.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>sed fer opem, regina, viris. nos hospita pubes</span><span class="linebreak"></span>
<span class="line">advehimur, Graium proceres tua tecta petentes.</span><span class="linebreak"></span>
<span class="line">duc, precor, ad vestri quicumque est ora tyranni,</span><span class="linebreak"></span>
<span class="line">ac tu prima doce fandi tempusque modumque.</span><span class="linebreak"></span>
<span class="line">nam mihi sollicito deus ignaroque locorum</span><span class="linebreak"></span>
<span class="line">te dedit; in te animos atque omnia nostra repono.”</span><span class="linebreak"></span>
</p>
<p class="lineGroup">
<span class="line indent1">Dixit et opperiens trepidam stetit. illa parumper</span><span class="linebreak"></span>
<span class="line"><span class="br"></span><span class="lineNumber">392</span><span class="br"></span>virgineo cunctata metu sic orsa vicissim:</span><span class="linebreak"></span>
<span class="line">“quem petis Aeeten, genitor meus, ipsaque iuxta</span><span class="linebreak"></span>
<span class="line">moenia, si vivos possis discernere calles.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>hac adeo duce ferte gradus; ingentia namque</span><span class="linebreak"></span>
<span class="line">castra alios aditus atque impius obsidet hostis.”</span><span class="linebreak"></span>
<span class="line">dixerat haec patriumque viam detorquet ad amnem,</span><span class="linebreak"></span>
<span class="line">sacraque terrificae supplex movet inrita Nocti.</span><span class="linebreak"></span>
</p>
<p class="lineGroup">
<span class="line indent1">Ille autem inceptum famula duce protinus urget</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>aere saeptus iter, patitur nec regia cerni</span><span class="linebreak"></span>
</p></section><notes><section class="footnotes"><ul><li class="note" id="note_LCL286_272_1"><a class="footnoteCrossrefLink" href="#target_note_LCL286_272_1" title="Click to highlight in text"><sup class="lineRef">1</sup>ora <span class="italic">C</span>: arma <span class="italic">V.</span></a></li><script type="text/javascript">document.getElementById('note_LCL286_272_1').style.display = "none";</script></ul></section></notes></section>