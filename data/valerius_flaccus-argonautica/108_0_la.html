<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">praecipere et Pharia venientem pellere terra.</span><span class="linebreak"></span>
<span class="line">contra Nilus adest et toto gurgite torquens</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>Tisiphonen agit atque imis inlidit harenis</span><span class="linebreak"></span>
<span class="line">Ditis opem ac saevi clamantem numina regni;</span><span class="linebreak"></span>
<span class="line">apparent sparsaeque faces disiectaque longe</span><span class="linebreak"></span>
<span class="line">verbera et abruptis excussi crinibus hydri.</span><span class="linebreak"></span>
<span class="line">nec Iovis interea cessat manus; intonat alto</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>insurgens caelo genitor curamque fatetur,</span><span class="linebreak"></span>
<span class="line">atque ipsa imperium Iuno pavet. haec procul Io</span><span class="linebreak"></span>
<span class="line">spectat ab arce Phari iam divis addita iamque</span><span class="linebreak"></span>
<span class="line">aspide cincta comas et ovanti persona sistro.</span><span class="linebreak"></span>
<span class="line">Bosphoron hinc veteres errantis nomine divae</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>vulgavere; iuvet nostros nunc ipsa labores</span><span class="linebreak"></span>
<span class="line">immissisque ratem sua per freta provehat Euris.‚Äù</span><span class="linebreak"></span>
</p>
<p class="lineGroup">
<span class="line indent1">Dixerat; et placidi tendebant carbasa venti.</span><span class="linebreak"></span>
<span class="line">postera non cassae Minyis Aurora retexit</span><span class="linebreak"></span>
<span class="line">noctis iter; nova cuncta vident Thyneaque iuxta</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>litora fatidici poenis horrentia Phinei,</span><span class="linebreak"></span>
<span class="line">dura deum summo quem vis urgebat in aevo.</span><span class="linebreak"></span>
<span class="line">quippe neque extorrem tantum nec lucis egentem</span><span class="linebreak"></span>
<span class="line">insuper Harpyiae Typhoides, ira Tonantis,</span><span class="linebreak"></span>
<span class="line">depopulant ipsoque dapes praedantur ab ore.</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>talia prodigia et tales pro crimine poenas</span><span class="linebreak"></span>
<span class="line">perpetitur; spes una seni, quod pellere saevam</span><span class="linebreak"></span>
<span class="line">quondam fata luem dederant Aquilone creatis.</span><span class="linebreak"></span>
</p></section><notes></notes></section>