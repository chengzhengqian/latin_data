<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">quot mihi post lacrimas, post quanta piacula patrum</span><span class="linebreak"></span>
<span class="line">serus ades! quam parva tuis iam gloria factis!</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>verum age nunc socios fraternis moenibus infer;</span><span class="linebreak"></span>
<span class="line">crastina lux biiuges stabulis ostendat apertis.”</span><span class="linebreak"></span>
<span class="line">dixerat haec; tacitosque dolos dirumque volutat</span><span class="linebreak"></span>
<span class="line">corde nefas, clausum ut thalamis somnoque gravatum</span><span class="linebreak"></span>
<span class="line">immolet et rapta ludat responsa pharetra:</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>namque bis Herculeis deberi Pergama telis</span><span class="linebreak"></span>
<span class="line">audierat. Priami sed quis iam avertere regnis</span><span class="linebreak"></span>
<span class="line">fata queat? manet immotis nox Dorica lustris</span><span class="linebreak"></span>
<span class="line">et genus Aeneadum et Troiae melioris honores.</span><span class="linebreak"></span>
<span class="line">“nos” ait “ad Scythici” Tirynthius “ostia ponti</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>raptat iter; mox huc vestras revehemur ad oras</span><span class="linebreak"></span>
<span class="line">donaque dicta feram.” tum vero plura vocatis</span><span class="linebreak"></span>
<span class="line">adnuit ille deis: promissa infida tyranni</span><span class="linebreak"></span>
<span class="line">iam Phryges et miserae flebant discrimina Troiae.</span><span class="linebreak"></span>
</p>
<p class="lineGroup">
<span class="line indent1">Panditur hinc totis in noctem carbasus alis,</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>litoraque et veteris tumulus praelabitur Ili</span><span class="linebreak"></span>
<span class="line">Dardaniusque pater; vigili simul omnia ludo</span><span class="linebreak"></span>
<span class="line">festa vident; hinc unda sacris hinc ignibus Ide</span><span class="linebreak"></span>
<span class="line">vibrat et horrisonae respondent Gargara buxo.</span><span class="linebreak"></span>
<span class="line">inde ubi iam medii tenuere silentia ponti</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>stridentesque iuvant aurae, Phrixea subibant</span><span class="linebreak"></span>
<span class="line">aequora et angustas quondam sine nomine fauces.</span><span class="linebreak"></span>
<span class="line">ecce autem prima volucrem sub luce dehiscens</span><span class="linebreak"></span>
<span class="line">terruit unda ratem, vittataque constitit Helle,</span><span class="linebreak"></span>
</p></section><notes></notes></section>