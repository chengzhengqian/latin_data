<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">deicit, illum aperit lato per pectus hiatu.</span><span class="linebreak"></span>
<span class="line">Argus utrumque ab equis ingenti porrigit arvo</span><span class="linebreak"></span>
<span class="line">et Zacorum et Phalcen, peditem pedes haurit</span><span class="linebreak"></span>
<span class="line indent2">Amastrin.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>sanguinis ille globos effusaque viscera gestat</span><span class="linebreak"></span>
<span class="line">barbarus et cassa frendens sublabitur ira.</span><span class="linebreak"></span>
<span class="line">dat Calais Barisanta neci semperque propinquas</span><span class="linebreak"></span>
<span class="line">Riphea venali comitantem sanguine pugnas.</span><span class="linebreak"></span>
<span class="line">centum lecta boum bellator corpora, centum</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>pactus equos; his ille animam lucemque rependit</span><span class="linebreak"></span>
<span class="line">crudelis; tandem dulces iam cassus in auras</span><span class="linebreak"></span>
<span class="line">respicit ac nulla caelum reparabile gaza.</span><span class="linebreak"></span>
<span class="line">labitur intortos per tempora caerula crines</span><span class="linebreak"></span>
<span class="line">tunc quoque materna velatus harundine Peucon;</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>at genetrix imis pariter Maeotis ab antris</span><span class="linebreak"></span>
<span class="line">implevit plangore lacus natumque vocavit,</span><span class="linebreak"></span>
<span class="line">iam non per ripas, iam non per curva volantem</span><span class="linebreak"></span>
<span class="line">stagna nec in medio truncantem marmore cervos.</span><span class="linebreak"></span>
<span class="line">Eurytus Exomatas agit aequore. Nestoris hastae</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>immoritur primaevus Helix, nec reddita caro</span><span class="linebreak"></span>
<span class="line">nutrimenta patri brevibus ereptus in annis.</span><span class="linebreak"></span>
<span class="line">at Latagum Zetemque Daraps; illum excipit hasta,</span><span class="linebreak"></span>
<span class="line">hic fugit, ingentem subiti cum sanguinis undam</span><span class="linebreak"></span>
<span class="line">vidit et extremo lucentia pectora ferro.</span><span class="linebreak"></span>
<span class="line indent1"><span class="br"></span><span class="lineNumber">575</span><span class="br"></span>Ecce autem muris residens Medea paternis</span><span class="linebreak"></span>
<span class="line">singula dum magni lustrat certamina belli</span><span class="linebreak"></span>
<span class="line">atque hos ipsa procul densa in caligine reges</span><span class="linebreak"></span>
<span class="line">agnoscit quaeritque alios, Iunone magistra</span><span class="linebreak"></span>
<span class="line">conspicit Aesonium longe caput, ac simul acres</span><span class="linebreak"></span>
</p></section><notes></notes></section>