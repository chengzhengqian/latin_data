<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">Haemonidae petere et monitus non temnere Phinei.</span><span class="linebreak"></span>
<span class="line">ipse autem comitum conversus ad ora novorum</span><span class="linebreak"></span>
<span class="line">“vos mihi nunc pugnas” ait “et victricia” ductor</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>“Herculis arma mei vestrasque in litore Martis</span><span class="linebreak"></span>
<span class="line">interea memorate manus.” sic fatur et aegro</span><span class="linebreak"></span>
<span class="line">corde silens audit cursus bellique labores</span><span class="linebreak"></span>
<span class="line">virginei, exciderit frenis quae prima remissis,</span><span class="linebreak"></span>
<span class="line">semianimem patrius quam vexerit amnis in aequor,<a class="footnoteLink" href="#note_LCL286_254_1" id="target_note_LCL286_254_1"><sup>1</sup></a></span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quae pelta latus atque umeros nudata pharetris</span><span class="linebreak"></span>
<span class="line">fugerit Herculeae mox vulnere prensa sagittae,</span><span class="linebreak"></span>
<span class="line">utque securigeras stimulaverit Ira catervas</span><span class="linebreak"></span>
<span class="line">fleturusque pater, quantus duce terror in ipsa,</span><span class="linebreak"></span>
<span class="line">qui furor, insignis quo balteus arserit auro.</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">140</span><span class="br"></span>Nocte sub extrema clausis telluris ab antris</span><span class="linebreak"></span>
<span class="line">pervigil auditur Chalybum labor; arma fatigant</span><span class="linebreak"></span>
<span class="line">ruricolae, Gradive, tui; sonat illa creatrix</span><span class="linebreak"></span>
<span class="line">prima manus belli terras crudelis in omnes.</span><span class="linebreak"></span>
<span class="line">nam prius ignoti quam dura cubilia ferri</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>eruerent ensesque darent, Odia aegra sine armis</span><span class="linebreak"></span>
<span class="line">errabant Iraeque inopes et segnis Erinys.</span><span class="linebreak"></span>
<span class="line">inde Genetaei rupem Iovis, hinc Tibarenum</span><span class="linebreak"></span>
<span class="line">dant virides post terga lacus, ubi deside mitra</span><span class="linebreak"></span>
<span class="line">feta ligat partuque virum fovet ipsa soluto.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>vos quoque non notae mirati vela carinae</span><span class="linebreak"></span>
<span class="line">Mossyni, vos et stabulis Macrones ab altis</span><span class="linebreak"></span>
<span class="line">Byzeresque vagi Philyraeque a nomine dicta</span><span class="linebreak"></span>
<span class="line">litora, quae cornu pepulit Saturnus equino.</span><span class="linebreak"></span>
<span class="line">Ultimus inde sinus saevumque cubile Promethei</span><span class="linebreak"></span>
</p></section><notes><section class="footnotes"><ul><li class="note" id="note_LCL286_254_1"><a class="footnoteCrossrefLink" href="#target_note_LCL286_254_1" title="Click to highlight in text"><sup class="lineRef">1</sup>vexerit amnis in aequor <span class="italic">C</span>: sanguine vexerit amnis <span class="italic">V.</span></a></li><script type="text/javascript">document.getElementById('note_LCL286_254_1').style.display = "none";</script></ul></section></notes></section>