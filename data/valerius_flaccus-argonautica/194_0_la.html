<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">sub decima iuga feta metit saevitque per omnes</span><span class="linebreak"></span>
<span class="line">relliquias saniemque dei; gemit inritus ille</span><span class="linebreak"></span>
<span class="line">Colchidos ora tuens; toto tunc contrahit artus</span><span class="linebreak"></span>
<span class="line">monte dolor cunctaeque tremunt sub falce catenae.</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">371</span><span class="br"></span>Talibus infelix contra sua regna venenis</span><span class="linebreak"></span>
<span class="line">induitur noctique tremens infertur opacae.</span><span class="linebreak"></span>
<span class="line">dat dextram vocemque Venus blandisque paventem</span><span class="linebreak"></span>
<span class="line">adloquiis iunctoque trahit per moenia passu.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>qualis adhuc teneros ut primum<a class="footnoteLink" href="#note_LCL286_388_1" id="target_note_LCL286_388_1"><sup>1</sup></a> pallida fetus</span><span class="linebreak"></span>
<span class="line">mater ab excelso produxit in aethera nido</span><span class="linebreak"></span>
<span class="line">hortaturque sequi brevibusque insurgere pinnis,</span><span class="linebreak"></span>
<span class="line">illos caerulei primus ferit horror Olympi,</span><span class="linebreak"></span>
<span class="line">iamque redire rogant adsuetaque quaeritur arbor:</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>haud aliter caecae per moenia deficit urbis</span><span class="linebreak"></span>
<span class="line">incedens horretque domos Medea silentes.</span><span class="linebreak"></span>
<span class="line">hic iterum extremae nequiquam in limine portae</span><span class="linebreak"></span>
<span class="line">substitit atque iterum fletus animique soluti,</span><span class="linebreak"></span>
<span class="line">respexitque deam paulumque his vocibus haesit:</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>“ipse rogat certe meque ipse implorat Iason?</span><span class="linebreak"></span>
<span class="line">nullane culpa subest, labes non ulla pudoris,</span><span class="linebreak"></span>
<span class="line">nullus amor? nec turpe viro servire precanti?”</span><span class="linebreak"></span>
<span class="line">illa nihil contra vocesque abrumpit inanes.</span><span class="linebreak"></span>
<span class="line">et iam iam magico per opaca silentia Colchis</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>coeperat ire sono, montanaque condere vultus</span><span class="linebreak"></span>
<span class="line">numina cumque suis averti collibus amnes;</span><span class="linebreak"></span>
<span class="line">iam stabulis gregibusque pavor strepitusque sepulcris</span><span class="linebreak"></span>
<span class="line">inciderat; stupet ipsa gravi nox tardior umbra,</span><span class="linebreak"></span>
</p></section><notes><section class="footnotes"><ul><li class="note" id="note_LCL286_388_1"><a class="footnoteCrossrefLink" href="#target_note_LCL286_388_1" title="Click to highlight in text"><sup class="lineRef">1</sup>ut primum <span class="italic">Heinsius</span>: supremum <span class="italic">V</span>.</a></li><script type="text/javascript">document.getElementById('note_LCL286_388_1').style.display = "none";</script></ul></section></notes></section>