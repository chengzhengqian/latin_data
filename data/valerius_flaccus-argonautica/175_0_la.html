<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">660</span><span class="br"></span>castigatque metus et quas alit inscia curas,</span><span class="linebreak"></span>
<span class="line">respiciens, an vera soror; nec credere falsos</span><span class="linebreak"></span>
<span class="line">audet atrox vultus, eademque in gaudia rursus</span><span class="linebreak"></span>
<span class="line">labitur et saevae trahitur dulcedine flammae.</span><span class="linebreak"></span>
<span class="line">ac velut ante comas ac summa cacumina silvae</span><span class="linebreak"></span>
<span class="line"><span class="br"></span><span class="lineNumber">665</span><span class="br"></span>lenibus adludit flabris levis auster, at illum</span><span class="linebreak"></span>
<span class="line">protinus immanem miserae sensere carinae:</span><span class="linebreak"></span>
<span class="line">talis ad extremos agitur Medea furores.</span><span class="linebreak"></span>
<span class="line">interdum blandae derepta monilia divae</span><span class="linebreak"></span>
<span class="line">contrectat miseroque aptat flagrantia collo,</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>quaque dedit teneros aurum furiale per artus,</span><span class="linebreak"></span>
<span class="line">deficit; ac sua virgo deae gestamina reddit,</span><span class="linebreak"></span>
<span class="line">non gemmis, non illa levi turbata metallo,</span><span class="linebreak"></span>
<span class="line">sed facibus, sed mole dei, quem pectore toto</span><span class="linebreak"></span>
<span class="line">iam tenet; extremus roseo pudor errat in ore.</span><span class="linebreak"></span>
<span class="line">ac prior his: “credisne patrem promissa daturum,</span><span class="linebreak"></span>
<span class="line"><span class="br"></span><span class="lineNumber">676</span><span class="br"></span>o soror, Argolicus cui dis melioribus hospes</span><span class="linebreak"></span>
<span class="line">contigit? aut belli quantum iam restat acerbi?</span><span class="linebreak"></span>
<span class="line">heu quibus ignota sese pro gente periclis</span><span class="linebreak"></span>
<span class="line">obicit!” haec fantem medio in sermone reliquit</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>incepti iam Iuno potens securaque fraudis.</span><span class="linebreak"></span>
</p>
<p class="lineGroup">
<span class="line indent1">Imminet e celsis audentius improba muris</span><span class="linebreak"></span>
<span class="line">virgo nec ablatam sequitur quaeritve sororem.</span><span class="linebreak"></span>
<span class="line">at quotiens vis dura ducum densique repente</span><span class="linebreak"></span>
<span class="line">Aesoniden pressere viri cumque omnis in unum</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>imber iit, totiens saxis pulsatur et hastis.</span><span class="linebreak"></span>
</p></section><notes></notes></section>