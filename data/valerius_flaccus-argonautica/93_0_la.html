<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2">
<h2><span class="ac">Liber Quartus</span></h2>
<p class="lineGroup">
<span class="line">Atque ea non oculis divum pater amplius aequis</span><span class="linebreak"></span>
<span class="line">sustinuit, natique pios miseratus amores</span><span class="linebreak"></span>
<span class="line">Iunonem ardenti trepidam gravis increpat ira:</span><span class="linebreak"></span>
<span class="line">“ut nova nunc tacito se pectore gaudia tollunt!</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>haeret inops solisque furit Tirynthius oris;</span><span class="linebreak"></span>
<span class="line">at comite immemores Minyae facilesque relicto</span><span class="linebreak"></span>
<span class="line">alta tenent. sic Iuno ducem fovet anxia curis</span><span class="linebreak"></span>
<span class="line">Aesonium, sic arma viro sociosque ministrat!</span><span class="linebreak"></span>
<span class="line">iam quibus incertam bellis Scythicaeque paventem</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>gentis opes, quanta trepidam formidine cernam!</span><span class="linebreak"></span>
<span class="line">tum precibus, tum me lacrimis et supplice dextra</span><span class="linebreak"></span>
<span class="line">adtemptare veto; rerum mihi firma potestas.</span><span class="linebreak"></span>
<span class="line">i, Furias Veneremque move; dabit impia poenas</span><span class="linebreak"></span>
<span class="line">virgo nec Aeetae gemitus patiemur inultos.”</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>dixit et arcano redolentem nectare rorem,</span><span class="linebreak"></span>
<span class="line">quem penes alta quies liquidique potentia somni,</span><span class="linebreak"></span>
<span class="line">detulit inque vagi libavit tempora nati.</span><span class="linebreak"></span>
<span class="line">ille graves oculos et Hylan resonantia semper</span><span class="linebreak"></span>
<span class="line">ora ferens, ut nulla deum superare potestas,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>procumbit. tandem fessis pax reddita silvis,</span><span class="linebreak"></span>
<span class="line">fluminaque et vacuis auditae montibus aurae.</span><span class="linebreak"></span>
</p>
<p class="lineGroup">
<span class="line indent1">Ecce puer summa se tollere visus ab unda</span><span class="linebreak"></span>
<span class="line">frondibus in croceis et iniquae munere Nymphae.</span><span class="linebreak"></span>
<span class="line">stansque super carum tales caput edere voces:</span><span class="linebreak"></span>
</p></section><notes></notes></section>