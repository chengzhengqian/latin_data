<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">inde alii increpitant atque aequora pectore tollunt.</span><span class="linebreak"></span>
<span class="line">par gemitu pulsuque labor, versumque vicissim</span><span class="linebreak"></span>
<span class="line">mittitur in puppem retro mare. laetus et ipse</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>Alcides “quisnam hos vocat in certamina fluctus?”</span><span class="linebreak"></span>
<span class="line">dixit, et intortis adsurgens arduus undis</span><span class="linebreak"></span>
<span class="line">percussit subito deceptum fragmine pectus,</span><span class="linebreak"></span>
<span class="line">atque in terga ruens Talaum fortemque Eriboten</span><span class="linebreak"></span>
<span class="line">et longe tantae securum Amphiona molis</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>obruit inque tuo posuit caput, Iphite, transtro.</span><span class="linebreak"></span>
</p>
<p class="lineGroup">
<span class="line indent1">Iam summas caeli Phoebus candentior arces</span><span class="linebreak"></span>
<span class="line">vicerat et longas medius revocaverat umbras.</span><span class="linebreak"></span>
<span class="line">tardior hinc cessante viro quae proxima Tiphys</span><span class="linebreak"></span>
<span class="line">litora quosque dabat densa trabe Mysia montes</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>advehitur. petit excelsas Tirynthius ornos;</span><span class="linebreak"></span>
<span class="line">haeret Hylas lateri passusque moratur iniquos.</span><span class="linebreak"></span>
</p>
<p class="lineGroup">
<span class="line indent1">Illum ubi Iuno poli summo de vertice puppem</span><span class="linebreak"></span>
<span class="line">deseruisse videt, tempus rata diva nocendi</span><span class="linebreak"></span>
<span class="line">Pallada consortem curis cursusque regentem,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>nequa inde inceptis fieret mora, fallere prima</span><span class="linebreak"></span>
<span class="line">molitur caroque dolis avertere fratri.</span><span class="linebreak"></span>
<span class="line">tum sic adloquitur: “procerum vi pulsus iniqua</span><span class="linebreak"></span>
<span class="line">germanique manu (repetis, quo crimine) Perses</span><span class="linebreak"></span>
<span class="line">barbaricas iam movit opes Hyrcanaque signa;</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>Aeetes contra thalamis et virgine pacta</span><span class="linebreak"></span>
<span class="line">conciliat reges Scythicos, primusque coacta</span><span class="linebreak"></span>
<span class="line">advehit Albana Styrus gener agmina porta.</span><span class="linebreak"></span>
</p></section><notes></notes></section>