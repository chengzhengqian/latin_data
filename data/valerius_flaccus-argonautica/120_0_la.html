<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">atque celer terras regemque requirit Echion</span><span class="linebreak"></span>
<span class="line">dicta ferens, lectos (fama est si nominis umquam)</span><span class="linebreak"></span>
<span class="line"><span class="br"></span><span class="lineNumber">736</span><span class="br"></span>Haemoniae subiisse viros, det litora fessi.</span><span class="linebreak"></span>
<span class="line">adproperat Lycus auditis laetatus Achivis,</span><span class="linebreak"></span>
<span class="line">ac simul Aesoniden omnemque in regia turbam</span><span class="linebreak"></span>
<span class="line">tecta trahit modo Bebryciis praefixa trophaeis,</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>mitis et in mediis effatur talia Grai:</span><span class="linebreak"></span>
<span class="line">“haud temere est: fato divum reor ad mea vectos</span><span class="linebreak"></span>
<span class="line">litora vos, odium quibus atque eadem ira furentis</span><span class="linebreak"></span>
<span class="line">Bebryciae saevaque pares de gente triumphi.</span><span class="linebreak"></span>
<span class="line">certa fides animis, idem quibus incidit hostis.</span><span class="linebreak"></span>
<span class="line">nos quoque, nos Amycum, tanto procul orbe remoti,</span><span class="linebreak"></span>
<span class="line"><span class="br"></span><span class="lineNumber">746</span><span class="br"></span>sensimus et saevis frater mihi fusus harenis.</span><span class="linebreak"></span>
<span class="line">ultor ego atque illuc cunctis accensus in armis</span><span class="linebreak"></span>
<span class="line">tunc aderam, cum vos mediis contenta ferebant</span><span class="linebreak"></span>
<span class="line">vela fretis. illum in sanie taboque recenti</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>vidimus aequoreo similem per litora monstro.</span><span class="linebreak"></span>
<span class="line">nec vero praerepta mihi suprema tyranni</span><span class="linebreak"></span>
<span class="line">fata queror bellove magis laetarer et armis</span><span class="linebreak"></span>
<span class="line">procubuisse meis, quam lege quod occidit ultus</span><span class="linebreak"></span>
<span class="line">ipse sua meritoque madent quod sanguine caestus.”</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>excipit Aesonides “tuus ergo in montibus ignis</span><span class="linebreak"></span>
<span class="line">ille? tuas acies medio de gurgite vidi?”</span><span class="linebreak"></span>
<span class="line">fatur, et ostentans prolem Iovis “hic tibi Pollux</span><span class="linebreak"></span>
<span class="line">en” ait, “inviso<a class="footnoteLink" href="#note_LCL286_240_1" id="target_note_LCL286_240_1"><sup>1</sup></a> solvit cui pectore poenas”;</span><span class="linebreak"></span>
<span class="line">ille virum circa mirantia lumina volvit.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>festa dehinc mediis ineunt convivia tectis</span><span class="linebreak"></span>
<span class="line">communesque vocant superos, quorum eruta nutu</span><span class="linebreak"></span>
<span class="line">Bebrycia, et votis pariter praedaque fruuntur.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL286_240_1"><a class="footnoteCrossrefLink" href="#target_note_LCL286_240_1" title="Click to highlight in text"><sup class="lineRef">1</sup>inviso <span class="italic">V</span>: invito <span class="italic">Schenkl</span>: inliso <span class="italic">Baehrens.</span></a></li><script type="text/javascript">document.getElementById('note_LCL286_240_1').style.display = "none";</script></ul></section></notes></section>