<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">680</span><span class="br"></span>vela, nec eniti remis pote: cum super adsunt</span><span class="linebreak"></span>
<span class="line">Cyaneae: premit umbra ratem scopulique feruntur</span><span class="linebreak"></span>
<span class="line">comminus. hic Iuno praecepsque ex aethere Pallas</span><span class="linebreak"></span>
<span class="line">insiliunt pariter scopulos: hunc nata coercet,</span><span class="linebreak"></span>
<span class="line">hunc coniunx Iovis; ut valido qui robore tauros</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>sub iuga et invito detorquet in ilia cornu.</span><span class="linebreak"></span>
<span class="line">inde, velut mixtas Vulcanius ardor harenis</span><span class="linebreak"></span>
<span class="line">verset aquas, sic ima fremunt, fluctuque coacto</span><span class="linebreak"></span>
<span class="line">angitur et clausum scopulos super effluit aequor.</span><span class="linebreak"></span>
<span class="line">contra omnes validis tenui discrimine remis</span><span class="linebreak"></span>
<span class="line">pergere iter mediosque ratem transferre per ictus;</span><span class="linebreak"></span>
<span class="line"><span class="br"></span><span class="lineNumber">691</span><span class="br"></span>saxa sed extremis tamen increpuere corymbis,</span><span class="linebreak"></span>
<span class="line">parsque (nefas) deprensa iugis; nam cetera caelo</span><span class="linebreak"></span>
<span class="line">debita. conclamant Minyae, latera utraque quippe</span><span class="linebreak"></span>
<span class="line">dissiluisse putant; fugit ipse novissimus ictus</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>Tiphys et e mediis sequitur freta rapta ruinis;</span><span class="linebreak"></span>
<span class="line">nec prius obsessum scopulis respexit ad aequor</span><span class="linebreak"></span>
<span class="line">aut sociis temptata quies, nigrantia quam iam</span><span class="linebreak"></span>
<span class="line">litora longinquique exirent flumina Rhebae.</span><span class="linebreak"></span>
<span class="line">tunc fessas posuere manus, tunc arida anheli</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>pectora, discussa quales formidine Averni</span><span class="linebreak"></span>
<span class="line">Alcides Theseusque comes pallentia iungunt</span><span class="linebreak"></span>
<span class="line">oscula, vix primas amplexi luminis oras.</span><span class="linebreak"></span>
</p>
<p class="lineGroup">
<span class="line indent1">Nec vero ipse metus curasque resolvere ductor,</span><span class="linebreak"></span>
<span class="line">sed maria aspectans “heu qui datus iste deorum</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>sorte labor nobis! serum ut veniamus ad amnem</span><span class="linebreak"></span>
<span class="line">Phasidis et mites” inquit “dent vellera Colchi,</span><span class="linebreak"></span>
</p></section><notes></notes></section>