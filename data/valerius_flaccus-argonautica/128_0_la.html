<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">155</span><span class="br"></span>cernitur, in gelidas consurgens Caucasus arctos.</span><span class="linebreak"></span>
<span class="line">ille etiam Alciden Titania fata moventem</span><span class="linebreak"></span>
<span class="line">attulerat tum forte dies; iamque aspera nisu</span><span class="linebreak"></span>
<span class="line">undique convellens veteris cum strage pruinae</span><span class="linebreak"></span>
<span class="line">vincula prensa manu saxis abduxerat imis</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>arduus et laevo gravior pede; consonat ingens</span><span class="linebreak"></span>
<span class="line">Caucasus, et summo pariter cum monte secutae</span><span class="linebreak"></span>
<span class="line">incubuere trabes abductaque flumina ponto.</span><span class="linebreak"></span>
<span class="line">fit fragor, aetherias ceu Iuppiter arduus arces</span><span class="linebreak"></span>
<span class="line">impulerit, imas manus aut Neptunia terras.</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>horruit immensum Ponti latus, horruit omnis</span><span class="linebreak"></span>
<span class="line">Armeniae praetentus Hiber, penitusque recusso</span><span class="linebreak"></span>
<span class="line">aequore Cyaneas Minyae timuere relictas.</span><span class="linebreak"></span>
<span class="line">tum gemitu propiore chalybs densusque revulsis</span><span class="linebreak"></span>
<span class="line">rupibus audiri montis labor et grave Titan</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>vociferans, fixos scopulis dum vellitur artus.</span><span class="linebreak"></span>
<span class="line">contra autem ignari (quis enim nunc credat in illis</span><span class="linebreak"></span>
<span class="line">montibus Alciden dimissave vota retemptet?)</span><span class="linebreak"></span>
<span class="line">pergere iter socii; tantum mirantur ab alto</span><span class="linebreak"></span>
<span class="line">litora discussa sterni nive ruptaque saxa</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>et simul ingentem moribundae desuper umbram</span><span class="linebreak"></span>
<span class="line">alitis atque atris rorantes imbribus auras.</span><span class="linebreak"></span>
</p>
<p class="lineGroup">
<span class="line indent1">Sol propius flammabat aquas, extremaque fessis</span><span class="linebreak"></span>
<span class="line">coeperat optatos iam lux ostendere Colchos,</span><span class="linebreak"></span>
<span class="line">magnus ubi adversum spumanti Phasis in aequor</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>ore ruit. cuncti pariter loca debita noscunt</span><span class="linebreak"></span>
<span class="line">signaque commemorant emensasque ordine gentes,</span><span class="linebreak"></span>
</p></section><notes></notes></section>