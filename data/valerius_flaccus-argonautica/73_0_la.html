<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">260</span><span class="br"></span>“ut mea fatali damnastis pectora somno!</span><span class="linebreak"></span>
<span class="line">heu socii quantis complerunt litora monstris!”</span><span class="linebreak"></span>
<span class="line">illi autem neque adhuc gemitus neque conscia facti</span><span class="linebreak"></span>
<span class="line">ora levant; tenet exangues rigor horridus artus;</span><span class="linebreak"></span>
<span class="line">ceu pavet ad crines et tristia Pentheos ora</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Thyias, ubi impulsae iam se deus agmine matris</span><span class="linebreak"></span>
<span class="line">abstulit et caesi vanescunt cornua tauri.</span><span class="linebreak"></span>
<span class="line">nec minus effusi grandaevum ad litora vulgus,</span><span class="linebreak"></span>
<span class="line">ut socias videre manus, dare versa retrorsus</span><span class="linebreak"></span>
<span class="line">terga metu. dextram tendens proclamat Iason</span><span class="linebreak"></span>
<span class="line">“quos fugitis? vellem hac equidem me strage</span><span class="linebreak"></span>
<span class="line indent2"><span class="br"></span><span class="lineNumber">270</span><span class="br"></span>meosque</span><span class="linebreak"></span>
<span class="line">procubuisse magis. deus haec, deus asper utrisque</span><span class="linebreak"></span>
<span class="line">implicuit. sumus heu Minyae, sumus hospita turba.</span><span class="linebreak"></span>
<span class="line">cur etiam flammas miserosque moramur honores?”</span><span class="linebreak"></span>
</p>
<p class="lineGroup">
<span class="line indent1">Tum super exangues confertae caedis acervos</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>praecipiti plangore ruunt; agnoscit in alta</span><span class="linebreak"></span>
<span class="line">strage virum sua texta parens, sua munera coniunx.</span><span class="linebreak"></span>
<span class="line">it gemitus toto sinuosa per aequora caelo.</span><span class="linebreak"></span>
<span class="line">pars tenuis flatus<a class="footnoteLink" href="#note_LCL286_146_1" id="target_note_LCL286_146_1"><sup>1</sup></a> et adhuc stridentia prensant</span><span class="linebreak"></span>
<span class="line">volnera, pars sera componunt lumina dextra.</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>at vero in mediis exangui rege reperto</span><span class="linebreak"></span>
<span class="line">aggeribus, tristi sileant ceu cetera planctu,</span><span class="linebreak"></span>
<span class="line">sic famulum matrumque dolor, sic omnis ad unum</span><span class="linebreak"></span>
<span class="line">versa manus. circa lacrimis ac mentibus aegri</span><span class="linebreak"></span>
<span class="line">stant Minyae deflentque nefas et cuspidis ictus</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>Aesoniae sortemque ducis solantur acerbam.</span><span class="linebreak"></span>
</p></section><notes><section class="footnotes"><ul><li class="note" id="note_LCL286_146_1"><a class="footnoteCrossrefLink" href="#target_note_LCL286_146_1" title="Click to highlight in text"><sup class="lineRef">1</sup>flatus <span class="italic">C</span>: fletus <span class="italic">V</span>.</a></li><script type="text/javascript">document.getElementById('note_LCL286_146_1').style.display = "none";</script></ul></section></notes></section>