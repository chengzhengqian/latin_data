<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">o domus, o freti nequiquam prole penates!”<a class="footnoteLink" href="#note_LCL286_58_1" id="target_note_LCL286_58_1"><sup>1</sup></a></span><span class="linebreak"></span>
<span class="line">dixit et extemplo furiis iraque minaci</span><span class="linebreak"></span>
<span class="line">terribilis “sunt hic etiam tua vulnera, praedo,</span><span class="linebreak"></span>
<span class="line">sunt lacrimae carusque parens.” simul aedibus altis</span><span class="linebreak"></span>
<span class="line">itque reditque fremens rerumque asperrima versat.</span><span class="linebreak"></span>
<span class="line"><span class="br"></span><span class="lineNumber">726</span><span class="br"></span>Bistonas ad meritos cum cornua saeva Thyoneus</span><span class="linebreak"></span>
<span class="line">torsit et infelix iam mille furoribus Haemus,</span><span class="linebreak"></span>
<span class="line">iam Rhodopes nemora alta gemunt, talem incita longis</span><span class="linebreak"></span>
<span class="line">porticibus coniunxque fugit natique Lycurgum.</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">730</span><span class="br"></span>Tartareo tum sacra Iovi Stygiisque ferebat</span><span class="linebreak"></span>
<span class="line">manibus Alcimede tanto super anxia nato,</span><span class="linebreak"></span>
<span class="line">siquid ab excitis melius praenosceret umbris.</span><span class="linebreak"></span>
<span class="line">ipsum etiam curisque parem talesque prementem</span><span class="linebreak"></span>
<span class="line">corde metus ducit, facilem tamen, Aesona coniunx.</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>in scrobibus cruor et largus Phlegethontis operti</span><span class="linebreak"></span>
<span class="line">stagnat honos, saevoque vocat grandaeva tumultu</span><span class="linebreak"></span>
<span class="line">Thessalis exanimes atavos magnaeque nepotem</span><span class="linebreak"></span>
<span class="line">Pleiones. et iam tenues ad carmina vultus</span><span class="linebreak"></span>
<span class="line">extulerat maestosque tuens natumque nurumque</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>talia libato pandebat sanguine Cretheus:</span><span class="linebreak"></span>
<span class="line">“mitte metus, volat ille mari quantumque propinquat,</span><span class="linebreak"></span>
<span class="line">iam magis atque magis variis stupet Aea deorum</span><span class="linebreak"></span>
<span class="line">prodigiis quatiuntque truces oracula Colchos.</span><span class="linebreak"></span>
<span class="line">heu quibus ingreditur fatis! qui gentibus horror</span><span class="linebreak"></span>
</p></section><notes><section class="footnotes"><ul><li class="note" id="note_LCL286_58_1"><a class="footnoteCrossrefLink" href="#target_note_LCL286_58_1" title="Click to highlight in text"><sup class="lineRef">1</sup>penates <span class="italic">Balbus</span>: nepotes <span class="italic">V</span>: parentes <span class="italic">other MSS. and Edd</span>.</a></li><script type="text/javascript">document.getElementById('note_LCL286_58_1').style.display = "none";</script></ul></section></notes></section>