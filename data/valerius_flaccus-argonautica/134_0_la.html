<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">Soligenam Aeeten media regnare sub arcto.</span><span class="linebreak"></span>
<span class="line">ergo ubi lux altum sparget mare, tecta petenda</span><span class="linebreak"></span>
<span class="line">urbis et ignoti mens experienda tyranni.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>adnuet ipse, reor; neque inexorabile certe</span><span class="linebreak"></span>
<span class="line">quod petimus: sin vero preces et dicta superbus</span><span class="linebreak"></span>
<span class="line">respuerit, iam nunc animos firmate repulsae,</span><span class="linebreak"></span>
<span class="line">quaque via patriis referamus vellera terris,</span><span class="linebreak"></span>
<span class="line">stet potius: rebus semper pudor absit in artis.‚Äù</span><span class="linebreak"></span>
<span class="line">dixerat, et Scythicam qui se comitentur ad urbem</span><span class="linebreak"></span>
<span class="line"><span class="br"></span><span class="lineNumber">326</span><span class="br"></span>sorte legit, numeroque novem ducuntur ab omni.</span><span class="linebreak"></span>
<span class="line">inde viam qua Circaei plaga proxima campi</span><span class="linebreak"></span>
<span class="line">corripiunt regemque petunt iam luce reducta.</span><span class="linebreak"></span>
</p>
<p class="lineGroup">
<span class="line indent1">Forte deum variis per noctem territa monstris,</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>senserat ut pulsas tandem Medea tenebras,</span><span class="linebreak"></span>
<span class="line">rapta toris primi iubar ad placabile Phoebi</span><span class="linebreak"></span>
<span class="line">ibat et horrendas lustrantia flumina noctes.</span><span class="linebreak"></span>
<span class="line">namque soporatos tacitis in sedibus artus</span><span class="linebreak"></span>
<span class="line">dum premit alta quies nullaeque in virgine curae,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>visa pavens castis Hecates excedere lucis;</span><span class="linebreak"></span>
<span class="line">dumque pii petit ora patris, stetit arduus inter</span><span class="linebreak"></span>
<span class="line">pontus et ingenti circum stupefacta profundo,</span><span class="linebreak"></span>
<span class="line">fratre tamen conante sequi: mox stare paventes</span><span class="linebreak"></span>
<span class="line">viderat intenta pueros nece seque trementum</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>spargere caede manus et lumina rumpere fletu.</span><span class="linebreak"></span>
<span class="line">his turbata minis fluvios ripamque petebat</span><span class="linebreak"></span>
<span class="line">Phasidis aequali Scythidum comitante caterva.</span><span class="linebreak"></span>
<span class="line">florea per verni qualis iuga duxit Hymetti</span><span class="linebreak"></span>
<span class="line">aut Sicula sub rupe choros hinc gressibus haerens</span><span class="linebreak"></span>
</p></section><notes></notes></section>