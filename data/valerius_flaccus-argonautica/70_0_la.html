<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">desere nunc nemus et Nympharum, durus, amores!</span><span class="linebreak"></span>
<span class="line">at diversa Sagen turbantem fallere nervo</span><span class="linebreak"></span>
<span class="line">tum primum puer ausus Hylas (spes maxima bellis</span><span class="linebreak"></span>
<span class="line">pulcher Hylas, si fata sinant, si prospera Iuno),</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>prostravitque virum celeri per pectora telo.</span><span class="linebreak"></span>
</p>
<p class="lineGroup">
<span class="line indent1">Accessere (nefas) tenebris fallacibus acti</span><span class="linebreak"></span>
<span class="line">Tyndaridae in sese: Castor prius ibat in ictus</span><span class="linebreak"></span>
<span class="line">nescius; ast illos nova lux subitusque diremit</span><span class="linebreak"></span>
<span class="line">frontis apex. tum Castor Ityn, qua caerulus ambit</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>balteus et gemini committunt ora dracones,</span><span class="linebreak"></span>
<span class="line">frater Hagen Thapsumque securigerumque Nealcen</span><span class="linebreak"></span>
<span class="line">transigit et Canthi pallentem vulnere Cydrum.</span><span class="linebreak"></span>
<span class="line">torserat hinc totis conisus viribus hastam</span><span class="linebreak"></span>
<span class="line">venatori Erymo, brevis hanc sed fata ferentem</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>prodidit et piceo comitem miserata refulsit</span><span class="linebreak"></span>
<span class="line">Luna polo; cessere iubae raptumque per auras</span><span class="linebreak"></span>
<span class="line">vulnus et extrema sonuit cita cuspide cassis.</span><span class="linebreak"></span>
<span class="line">Nisaeum Telamon et Ophelten vana sonantem</span><span class="linebreak"></span>
<span class="line">per clipei cedentis opus cratemque trilicem,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>qua stomachi secreta, ferit laetusque profatur:</span><span class="linebreak"></span>
<span class="line">“di, precor, hunc regem aut aeque delegerit alta</span><span class="linebreak"></span>
<span class="line">fors mihi gente satum, magnusque et flebilis urbi</span><span class="linebreak"></span>
<span class="line">conciderit.” super addit Aren fratremque Melanthum</span><span class="linebreak"></span>
<span class="line">Phoceaque Oleniden, Lelegum qui pulsus ab oris</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>regis amicitiam et famuli propioris honores</span><span class="linebreak"></span>
<span class="line">(qua patiens non arte?) tulit. nox alta cadentum</span><span class="linebreak"></span>
</p></section><notes></notes></section>