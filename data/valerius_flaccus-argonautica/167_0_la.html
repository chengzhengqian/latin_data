<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">445</span><span class="br"></span>datque alias sine lege colus; hanc maxima Circe</span><span class="linebreak"></span>
<span class="line">terrificis mirata modis, hanc advena Phrixus,</span><span class="linebreak"></span>
<span class="line">quamvis Atracio lunam spumare veneno</span><span class="linebreak"></span>
<span class="line">sciret et Haemoniis agitari cantibus umbras.</span><span class="linebreak"></span>
<span class="line">ergo opibus magicis et virginitate tremendam</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Iuno duci sociam coniungere quaerit Achivo;</span><span class="linebreak"></span>
<span class="line">non aliam tauris videt et nascentibus armis</span><span class="linebreak"></span>
<span class="line">quippe parem nec quae medio stet in agmine flammae,</span><span class="linebreak"></span>
<span class="line">nullum mente nefas, nullos horrescere visus;</span><span class="linebreak"></span>
<span class="line">quid si caecus amor saevusque accesserit ignis?</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>hinc Veneris thalamos semperque recentia sertis</span><span class="linebreak"></span>
<span class="line">tecta petit. visa iamdudum prosilit altis</span><span class="linebreak"></span>
<span class="line">diva toris volucrumque exercitus omnis Amorum.</span><span class="linebreak"></span>
<span class="line">ac prior hanc placidis supplex Saturnia dictis</span><span class="linebreak"></span>
<span class="line">adgreditur veros metuens aperire timores.</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>“in manibus spes nostra tuis omnisque potestas</span><span class="linebreak"></span>
<span class="line">nunc” ait; “hoc en iam magis adnue vera fatenti.</span><span class="linebreak"></span>
<span class="line">durus ut Argolicis Tirynthius exulat oris,</span><span class="linebreak"></span>
<span class="line">mens mihi non eadem Iovis atque adversa voluntas,</span><span class="linebreak"></span>
<span class="line">nullus honor thalamis flammaeve in nocte priores.</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>da, precor, artificis blanda adspiramina formae</span><span class="linebreak"></span>
<span class="line">ornatusque tuos terra caeloque potentes.”</span><span class="linebreak"></span>
<span class="line">sensit diva dolos iam pridem sponte requirens</span><span class="linebreak"></span>
<span class="line">Colchida et invisi genus omne excindere Phoebi.</span><span class="linebreak"></span>
<span class="line">tum vero optatis potitur; nec passa precari</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>ulterius dedit acre<a class="footnoteLink" href="#note_LCL286_334_1" id="target_note_LCL286_334_1"><sup>1</sup></a> decus fecundaque monstris</span><span class="linebreak"></span>
<span class="line">cingula, non pietas quibus aut custodia famae,</span><span class="linebreak"></span>
<span class="line">non pudor, at contra levis et festina cupido</span><span class="linebreak"></span>
</p></section><notes><section class="footnotes"><ul><li class="note" id="note_LCL286_334_1"><a class="footnoteCrossrefLink" href="#target_note_LCL286_334_1" title="Click to highlight in text"><sup class="lineRef">1</sup>acre <span class="italic">M</span>: ecce <span class="italic">NT</span>.</a></li><script type="text/javascript">document.getElementById('note_LCL286_334_1').style.display = "none";</script></ul></section></notes></section>