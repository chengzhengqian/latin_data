<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">vulnera seque toris misero luctamine trunci</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>devolvunt. diras aliae ad fastigia taedas</span><span class="linebreak"></span>
<span class="line">iniciunt adduntque domos: pars ignibus atris</span><span class="linebreak"></span>
<span class="line">effugiunt propere, sed dura in limine coniunx</span><span class="linebreak"></span>
<span class="line">obsidet et viso repetunt incendia ferro.</span><span class="linebreak"></span>
<span class="line">ast aliae Thressas labem causamque furoris</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>diripiunt; mixti gemitus clamorque precantum</span><span class="linebreak"></span>
<span class="line">barbarus ignotaeque implebant aethera voces.</span><span class="linebreak"></span>
</p>
<p class="lineGroup">
<span class="line indent1">Sed tibi nunc quae digna tuis ingentibus ausis</span><span class="linebreak"></span>
<span class="line">orsa<a class="footnoteLink" href="#note_LCL286_90_1" id="target_note_LCL286_90_1"><sup>1</sup></a> feram, decus et patriae laus una ruentis,</span><span class="linebreak"></span>
<span class="line">Hypsipyle? non ulla meo te carmine dictam</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>abstulerint, durent Latiis modo saecula fastis</span><span class="linebreak"></span>
<span class="line">Iliacique lares tantique palatia regni.</span><span class="linebreak"></span>
<span class="line">inruerant actae pariter nataeque nurusque</span><span class="linebreak"></span>
<span class="line">totaque iam sparsis exarserat insula monstris.</span><span class="linebreak"></span>
<span class="line">illa pias armata manus “fuge protinus urbem</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>meque, pater; non hostis,” ait “non moenia laeti</span><span class="linebreak"></span>
<span class="line">Thraces habent; nostrum hoc facinus; ne quaere,</span><span class="linebreak"></span>
<span class="line indent2">quis auctor.</span><span class="linebreak"></span>
<span class="line">iam fuge, iam dubiae donum rape mentis et ensem</span><span class="linebreak"></span>
<span class="line">tu potius, miserere, tene.” tunc excipit artus</span><span class="linebreak"></span>
<span class="line">obnubitque caput tacitumque ad conscia Bacchi</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>templa rapit, primoque manus a limine tendens</span><span class="linebreak"></span>
<span class="line">“exime nos sceleri, pater, et miserere piorum</span><span class="linebreak"></span>
<span class="line">rursus” ait. tacita pavidum tunc sede locavit</span><span class="linebreak"></span>
<span class="line">sub pedibus dextraque dei; latet ille receptus</span><span class="linebreak"></span>
</p></section><notes><section class="footnotes"><ul><li class="note" id="note_LCL286_90_1"><a class="footnoteCrossrefLink" href="#target_note_LCL286_90_1" title="Click to highlight in text"><sup class="lineRef">1</sup>orsa <span class="italic">Hernsius</span>: ora <span class="italic">V</span>.</a></li><script type="text/javascript">document.getElementById('note_LCL286_90_1').style.display = "none";</script></ul></section></notes></section>