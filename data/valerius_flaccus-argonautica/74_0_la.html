<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">ille ubi concretos pingui iam sanguine crines</span><span class="linebreak"></span>
<span class="line">pallentesque genas infractaque pectore caro</span><span class="linebreak"></span>
<span class="line">tela neque hesternos agnovit in hospite vultus,</span><span class="linebreak"></span>
<span class="line">ingemit atque artus fatur complexus amicos:</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>“te tamen ignarum tanti, miserande, furoris</span><span class="linebreak"></span>
<span class="line">nox habet et nullo testantem foedera questu:</span><span class="linebreak"></span>
<span class="line">at mihi luctificum venit iubar. heu quibus adsum</span><span class="linebreak"></span>
<span class="line">colloquiis? cui me hospitio Fortuna revexit?</span><span class="linebreak"></span>
<span class="line">extinguine mea (fatis id defuit unum)</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>speravi te posse manu? talisve reliqui</span><span class="linebreak"></span>
<span class="line">has ego, amice, domos? quod si iam bella manebant</span><span class="linebreak"></span>
<span class="line">et placitum hoc superis, nonne haec mea iustius essent</span><span class="linebreak"></span>
<span class="line">funera meque tuus potius nunc<a class="footnoteLink" href="#note_LCL286_148_1" id="target_note_LCL286_148_1"><sup>1</sup></a> plangeret error?</span><span class="linebreak"></span>
<span class="line">nec Clarii nunc antra dei quercusqueTonantis</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>arguerem; talesne acies, talesne triumphos</span><span class="linebreak"></span>
<span class="line">sorte dabant? tantumque nefas mens conscia vatum</span><span class="linebreak"></span>
<span class="line">conticuit, patriae exitium crudele senectae</span><span class="linebreak"></span>
<span class="line">et tot acerba canens! heu divis visa sinistris</span><span class="linebreak"></span>
<span class="line">regna mihi! quinam reditus? quae me hospita tellus</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>accipiet? quae non primis prohibebit harenis?</span><span class="linebreak"></span>
<span class="line">invidere dei, ne Phasidis arva remoti</span><span class="linebreak"></span>
<span class="line">et Scythicas populatus opes haec rursus adirem</span><span class="linebreak"></span>
<span class="line">litora, neve tuos irem tunc ultor in hostes.</span><span class="linebreak"></span>
<span class="line">fas tamen est conferre genas, fas iungere tecum</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>pectora et exangues miscere amplexibus artus.</span><span class="linebreak"></span>
<span class="line">vos age funereas ad litora volvite silvas</span><span class="linebreak"></span>
<span class="line">et socios lustrate rogos; date debita caesis</span><span class="linebreak"></span>
<span class="line">munera, quae nostro misisset Cyzicus igni.”</span><span class="linebreak"></span>
</p>
</section><notes><section class="footnotes"><ul><li class="note" id="note_LCL286_148_1"><a class="footnoteCrossrefLink" href="#target_note_LCL286_148_1" title="Click to highlight in text"><sup class="lineRef">1</sup>potius nunc <span class="italic">C</span>: nunc <span class="italic">V</span>.</a></li><script type="text/javascript">document.getElementById('note_LCL286_148_1').style.display = "none";</script></ul></section></notes></section>