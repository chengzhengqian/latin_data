<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">ostenditque umeros fortes spatiumque superbi</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>pectoris Herculeis aequum, Meleagre, lacertis.</span><span class="linebreak"></span>
<span class="line">hinc numerosa phalanx, proles Cyllenia: certus</span><span class="linebreak"></span>
<span class="line">Aethalides subitas nervo redeunte sagittas</span><span class="linebreak"></span>
<span class="line">cogere; tu medios gladio bonus ire per hostes,</span><span class="linebreak"></span>
<span class="line">Euryte; nec patrio Minyis ignobilis usu,</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>nuntia verba ducis populis qui reddit, Echion.</span><span class="linebreak"></span>
<span class="line">sed non, Iphi, tuis Argo reditura lacertis</span><span class="linebreak"></span>
<span class="line">heu cinerem Scythica te maesta relinquet harena,</span><span class="linebreak"></span>
<span class="line">cessantemque tuo lugebit in ordine remum.</span><span class="linebreak"></span>
<span class="line">te quoque dant campi tanto pastore Pheraei</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>felices, Admete; tuis nam pendit in arvis</span><span class="linebreak"></span>
<span class="line">Delius, ingrato Steropen quod fuderat arcu.</span><span class="linebreak"></span>
<span class="line">a quotiens famulo notis soror obvia silvis</span><span class="linebreak"></span>
<span class="line">flevit, ubi Ossaeae captaret frigora quercus</span><span class="linebreak"></span>
<span class="line">perderet et pingui miseros Boebeide crines.</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>insurgit transtris et remo Nerea versat</span><span class="linebreak"></span>
<span class="line">Canthus, in Aeaeo volvet quem barbara cuspis</span><span class="linebreak"></span>
<span class="line">pulvere; at interea clari decus adiacet orbis,</span><span class="linebreak"></span>
<span class="line">quem genitor gestabat Abas; secat aurea fluctu</span><span class="linebreak"></span>
<span class="line">tegmina Chalcidicas fugiens Euripus harenas,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>celsaque semiferum contorquens frena luporum</span><span class="linebreak"></span>
<span class="line">surgis ab ostrifero medius, Neptune, Geraesto.</span><span class="linebreak"></span>
<span class="line">nec tibi Palladia pinu, Polypheme, revecto</span><span class="linebreak"></span>
<span class="line">ante urbem ardentes restat deprendere patris</span><span class="linebreak"></span>
<span class="line">relliquias, multum famulis pia iusta moratis,</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>si venias. breviore ferit iam caerula remo</span><span class="linebreak"></span>
</p></section><notes></notes></section>