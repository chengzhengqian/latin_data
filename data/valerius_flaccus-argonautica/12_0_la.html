<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">magna mente volunt. Phrixi promittitur absens</span><span class="linebreak"></span>
<span class="line">vellus et auratis Argo reditura corymbis.</span><span class="linebreak"></span>
</p>
<p class="lineGroup">
<span class="line indent1">Sol ruit et totum Minyis laetantibus undae</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>diduxere diem, sparguntur litore curvo</span><span class="linebreak"></span>
<span class="line">lumina nondum ullis terras monstrantia nautis.</span><span class="linebreak"></span>
<span class="line">Thracius hic noctem dulci testudine vates</span><span class="linebreak"></span>
<span class="line">extrahit, ut steterit redimitus tempora vittis</span><span class="linebreak"></span>
<span class="line">Phrixus et iniustas contectus nubibus aras</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>fugerit Inoo linquens Athamanta Learcho;</span><span class="linebreak"></span>
<span class="line">aureus ut iuvenem miserantibus intulit undis</span><span class="linebreak"></span>
<span class="line">vector et adstrictis ut sedit cornibus Helle.</span><span class="linebreak"></span>
<span class="line">septem Aurora vias totidemque peregerat umbras</span><span class="linebreak"></span>
<span class="line">Luna polo dirimique procul non aequore visa</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>coeperat a gemina discedere Sestos Abydo.</span><span class="linebreak"></span>
<span class="line">hic soror Aeoliden, aevum mansura per omne,</span><span class="linebreak"></span>
<span class="line">deserit, heu saevae nequiquam erepta novercae!</span><span class="linebreak"></span>
<span class="line">illa quidem fessis longe petit umida palmis</span><span class="linebreak"></span>
<span class="line">vellera, sed bibulas urgenti pondere vestes</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>unda trahit levique manus labuntur ab auro.</span><span class="linebreak"></span>
<span class="line">quis tibi, Phrixe, dolor, rapido cum concitus aestu</span><span class="linebreak"></span>
<span class="line">respiceres miserae clamantia virginis ora</span><span class="linebreak"></span>
<span class="line">extremasque manus sparsosque per aequora crines!</span><span class="linebreak"></span>
</p>
<p class="lineGroup">
<span class="line indent1">Iamque mero ludoque modus, positique quietis</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>conticuere toris; solus quibus ordine fusis</span><span class="linebreak"></span>
<span class="line">impatiens somni ductor manet. hunc gravis Aeson</span><span class="linebreak"></span>
<span class="line">et pariter vigil Alcimede spectantque tenentque</span><span class="linebreak"></span>
<span class="line">pleni oculos. illis placidi sermonis Iason</span><span class="linebreak"></span>
</p></section><notes></notes></section>