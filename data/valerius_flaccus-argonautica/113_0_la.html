<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">Phasis et ille operum summus labor, hoc magis</span><span class="linebreak"></span>
<span class="line indent2"><span class="br"></span><span class="lineNumber">545</span><span class="br"></span>angunt</span><span class="linebreak"></span>
<span class="line">proxima, nec vates sat iam mihi Mopsus et Idmon.”</span><span class="linebreak"></span>
<span class="line">ille ducem nec ferre preces nec dicere passus</span><span class="linebreak"></span>
<span class="line">amplius, hic demum vittas laurumque capessit</span><span class="linebreak"></span>
<span class="line">numina nota ciens. stupet Aesonis inclita proles</span><span class="linebreak"></span>
<span class="line">Phinea ceu numquam poenis nullaque gravatum</span><span class="linebreak"></span>
<span class="line">peste Iovis: tam largus honos, tam mira senectae</span><span class="linebreak"></span>
<span class="line"><span class="br"></span><span class="lineNumber">552</span><span class="br"></span>maiestas infusa; vigor novus auxerat artus.</span><span class="linebreak"></span>
<span class="line">tum canit: “o terras fama venture per omnes,</span><span class="linebreak"></span>
<span class="line">quem sociis ducibusque deis atque arte benigna</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>Pallados ipse ultro Pelias ad sidera tollit,</span><span class="linebreak"></span>
<span class="line">demens, dum profugi non sperat vellera Phrixi,</span><span class="linebreak"></span>
<span class="line">fata locosque tibi, possum quas reddere grates,</span><span class="linebreak"></span>
<span class="line">expediam rerumque vias finemque docebo.</span><span class="linebreak"></span>
<span class="line">ipse etiam, qui me prohibet sua pandere terris</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>saecula, te propter fandi mihi Iuppiter auctor.</span><span class="linebreak"></span>
<span class="line">hinc iter ad Ponti caput errantesque per altum</span><span class="linebreak"></span>
<span class="line">Cyaneas. furor his medio concurrere ponto,</span><span class="linebreak"></span>
<span class="line">necdum ullas videre rates: sua comminus actae</span><span class="linebreak"></span>
<span class="line">saxa premunt cautesque suas. tum<a class="footnoteLink" href="#note_LCL286_226_1" id="target_note_LCL286_226_1"><sup>1</sup></a> vincula mundi</span><span class="linebreak"></span>
<span class="line">ima labant, tremere ecce solum, tremere ipsa repente</span><span class="linebreak"></span>
<span class="line">tecta vides: illae redeunt, illae aequore certant.</span><span class="linebreak"></span>
<span class="line"><span class="br"></span><span class="lineNumber">567</span><span class="br"></span>di tibi progresso propius, di forsitan ipsi</span><span class="linebreak"></span>
<span class="line">auxilium mentemque dabunt. ast ipse iuvare</span><span class="linebreak"></span>
<span class="line">ausa quibus monitis possim tua? quippe per altum</span><span class="linebreak"></span>
<span class="line">tenditis, unde procul venti, procul unde volucres.</span><span class="linebreak"></span>
</p></section><notes><section class="footnotes"><ul><li class="note" id="note_LCL286_226_1"><a class="footnoteCrossrefLink" href="#target_note_LCL286_226_1" title="Click to highlight in text"><sup class="lineRef">1</sup>tum <span class="italic">Ed. Bon.</span>: cum <span class="italic">V</span>: ceu <span class="italic">Heinsius.</span></a></li><script type="text/javascript">document.getElementById('note_LCL286_226_1').style.display = "none";</script></ul></section></notes></section>