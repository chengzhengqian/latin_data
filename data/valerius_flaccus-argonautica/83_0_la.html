<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">haec ait et pariter laevi iuga pinea montis</span><span class="linebreak"></span>
<span class="line">respicit ac pulchro venantes agmine Nymphas,</span><span class="linebreak"></span>
<span class="line">undarum nemorumque decus. levis omnibus arcus</span><span class="linebreak"></span>
<span class="line">et manicae virides et stricta myrtus habena,</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>summo palla genu, tenui vagus innatat unda</span><span class="linebreak"></span>
<span class="line">crinis ad obscurae decurrens cingula mammae.</span><span class="linebreak"></span>
<span class="line">ipsa citatarum tellus pede pulsa sororum</span><span class="linebreak"></span>
<span class="line">personat et teneris summittit gramina plantis.</span><span class="linebreak"></span>
<span class="line">e quibus Herculeo Dryope percussa fragore,</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>cum fugerent iam tela ferae, processerat ultra</span><span class="linebreak"></span>
<span class="line">turbatum visura nemus, fontemque petebat</span><span class="linebreak"></span>
<span class="line">rursus et attonitos referebat ab Hercule vultus.</span><span class="linebreak"></span>
<span class="line">hanc delapsa polo piceaeque adclinis opacae</span><span class="linebreak"></span>
<span class="line">Iuno vocat prensaque manu sic blanda profatur:</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>“quem tibi coniugio tot dedignata dicavi</span><span class="linebreak"></span>
<span class="line">Nympha procos, en Haemonia puer appulit alno,</span><span class="linebreak"></span>
<span class="line">clarus Hylas, saltusque tuos montesque pererrat.</span><span class="linebreak"></span>
<span class="line">vidisti roseis haec per loca Bacchus habenis</span><span class="linebreak"></span>
<span class="line">cum domitas acies et Eoi fercula regni</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>duceret ac rursus thiasos et sacra moventem:</span><span class="linebreak"></span>
<span class="line">hunc tibi vel posito venantem pectine Phoebum</span><span class="linebreak"></span>
<span class="line">crede dari. quae spes Nymphis aufertur Achaeis!</span><span class="linebreak"></span>
<span class="line">praereptum quanto proles Boebeia questu</span><span class="linebreak"></span>
<span class="line">audiet et flavi quam tristis nata Lycormae!”</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>sic ait et celerem frondosa per avia cervum</span><span class="linebreak"></span>
<span class="line">suscitat ac iuveni sublimem cornibus offert.</span><span class="linebreak"></span>
</p></section><notes></notes></section>