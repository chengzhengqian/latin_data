<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">20</span><span class="br"></span>Dindyma sanguineis famulum bacchata lacertis</span><span class="linebreak"></span>
<span class="line">dum volucri quatit asper equo silvasque fatigat</span><span class="linebreak"></span>
<span class="line">Cyzicus, ingenti praedae deceptus amore</span><span class="linebreak"></span>
<span class="line">adsuetum Phrygias dominam vectare per urbes</span><span class="linebreak"></span>
<span class="line">oppressit iaculo redeuntem ad frena leonem.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>et nunc ille iubas captivaque postibus ora</span><span class="linebreak"></span>
<span class="line">imposuit, spolium infelix divaeque pudendum.</span><span class="linebreak"></span>
<span class="line">quae postquam Haemoniam tantae non immemor irae</span><span class="linebreak"></span>
<span class="line">aerisono de monte ratem praefixaque regum</span><span class="linebreak"></span>
<span class="line">scuta videt, nova monstra viro, nova funera volvit,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>ut socias in nocte manus utque impia bella</span><span class="linebreak"></span>
<span class="line">conserat et saevis erroribus implicet urbem.</span><span class="linebreak"></span>
</p>
<p class="lineGroup">
<span class="line indent1">Nox erat et leni canebant aequora sulco,</span><span class="linebreak"></span>
<span class="line">et iam prona leves spargebant sidera somnos.</span><span class="linebreak"></span>
<span class="line">aura vehit; religant tonsas veloque Procnesson</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>et te iam medio flaventem, Rhyndace, ponto</span><span class="linebreak"></span>
<span class="line">spumosumque legunt fracta Scylaceon ab unda.</span><span class="linebreak"></span>
<span class="line">ipse diem longe solisque cubilia Tiphys</span><span class="linebreak"></span>
<span class="line">consulit, ipse ratem vento stellisque ministrat.</span><span class="linebreak"></span>
<span class="line">at qui illum non ante sopor luctamine tanto</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>lenit agens divum imperiis; cadit inscia clavo</span><span class="linebreak"></span>
<span class="line">dextera demittitque oculos, solataque puppis</span><span class="linebreak"></span>
<span class="line">turbine flectit iter portuque refertur amico.</span><span class="linebreak"></span>
</p>
<p class="lineGroup">
<span class="line indent1">Ut notis adlapsa vadis, dant aethere longo</span><span class="linebreak"></span>
<span class="line">signa tubae, vox et mediis emissa tenebris</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>“hostis habet portus, soliti rediere Pelasgi.”</span><span class="linebreak"></span>
</p></section><notes></notes></section>