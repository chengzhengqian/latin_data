<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">omnipotens regemque dedit, quem iussa vereri</span><span class="linebreak"></span>
<span class="line">saeva cohors: in monte chalybs iterataque muris</span><span class="linebreak"></span>
<span class="line">saxa domant Euros. cum iam cohibere frementum</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>ora nequit, rex tunc aditus et claustra refringit</span><span class="linebreak"></span>
<span class="line">ipse volens placatque data fera murmura porta.</span><span class="linebreak"></span>
<span class="line">nuntius hunc solio Boreas proturbat ab alto.</span><span class="linebreak"></span>
<span class="line">“Pangaea quod ab arce nefas” ait, “Aeole, vidi!</span><span class="linebreak"></span>
<span class="line">Graia novam ferro molem commenta iuventus</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>pergit et ingenti gaudens domat aequora velo,</span><span class="linebreak"></span>
<span class="line">nec mihi libertas imis freta tollere harenis,</span><span class="linebreak"></span>
<span class="line">qualis eram nondum vinclis et carcere clausus</span><span class="linebreak"></span>
<span class="line">hinc animi structaeque viris fiducia puppis,</span><span class="linebreak"></span>
<span class="line">quod Borean sub rege vident. da mergere Graios</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>insanamque ratem: nil me mea pignora tangunt.</span><span class="linebreak"></span>
<span class="line">tantum hominum compesce minas, dum litora iuxta</span><span class="linebreak"></span>
<span class="line">Thessala necdum aliae viderunt carbasa terrae.”</span><span class="linebreak"></span>
</p>
<p class="lineGroup">
<span class="line indent1">Dixerat. at cuncti fremere intus et aequora venti</span><span class="linebreak"></span>
<span class="line">poscere. tum validam contorto turbine portam</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>impulit Hippotades. fundunt se carcere laeti</span><span class="linebreak"></span>
<span class="line">Thraces equi Zephyrusque et nocti concolor alas</span><span class="linebreak"></span>
<span class="line">nimborum cum prole Notus crinemque procellis</span><span class="linebreak"></span>
<span class="line">hispidus et multa flavus caput Eurus harena;</span><span class="linebreak"></span>
<span class="line">induxere hiemem raucoque ad litora tractu</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>unanimi freta curva ferunt nec sola tridentis</span><span class="linebreak"></span>
<span class="line">regna movent; vasto pariter ruit igneus aether</span><span class="linebreak"></span>
<span class="line">cum tonitru piceoque premit nox omnia caelo.</span><span class="linebreak"></span>
</p></section><notes></notes></section>