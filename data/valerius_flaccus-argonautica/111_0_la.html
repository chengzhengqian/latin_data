<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">ora senis fugere manus; nec prodita pestis</span><span class="linebreak"></span>
<span class="line">ante, sed in mediis dapibus videre volucres.</span><span class="linebreak"></span>
<span class="line">fragrat acerbus odor patriique expirat Averni</span><span class="linebreak"></span>
<span class="line">halitus; unum omnes incessere planctibus, unum</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>infestare manus; inhiat Cocytia nubes</span><span class="linebreak"></span>
<span class="line">luxurians ipsoque ferens fastidia visu.</span><span class="linebreak"></span>
<span class="line">tum sola conluvie atque illusis stramina mensis</span><span class="linebreak"></span>
<span class="line">foeda rigant; stridunt alae, praedaque retenta</span><span class="linebreak"></span>
<span class="line">saevit utrimque fames; nec solum horrenda Celaeno</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>Phinea, sed miseras etiam prohibere sorores.</span><span class="linebreak"></span>
<span class="line">emicat hic subito seseque Aquilonia proles</span><span class="linebreak"></span>
<span class="line">cum clamore levat, genitor simul impulit alas.</span><span class="linebreak"></span>
<span class="line">hoste novo turbata lues lapsaeque rapinae</span><span class="linebreak"></span>
<span class="line">faucibus, et primum pavidae Phineia tecta</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>pervolitant, mox alta petunt; stant litore fixi</span><span class="linebreak"></span>
<span class="line">Haemonidae atque oculis palantia monstra secuntur.</span><span class="linebreak"></span>
<span class="line">sicut prorupti tonuit cum forte Vesevi</span><span class="linebreak"></span>
<span class="line">Hesperiae letalis apex, vixdum ignea montem</span><span class="linebreak"></span>
<span class="line">torsit hiemps iamque eoas cinis induit urbes:</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>turbine sic rapido populos atque aequora longe</span><span class="linebreak"></span>
<span class="line">transabeunt, nullaque datur considere terra,</span><span class="linebreak"></span>
<span class="line">iamque et ad Ionii metas atque intima tendunt</span><span class="linebreak"></span>
<span class="line">saxa; vocat magni Strophadas nunc incola ponti.</span><span class="linebreak"></span>
<span class="line">hic fessae letique metu propioris anhelae</span><span class="linebreak"></span>
<span class="line">dum trepidant humilique graves timidoque volatu</span><span class="linebreak"></span>
<span class="line"><span class="br"></span><span class="lineNumber">516</span><span class="br"></span>implorant clamore patrem Typhona nefando,</span><span class="linebreak"></span>
<span class="line">extulit adsurgens noctem pater imaque summis</span><span class="linebreak"></span>
</p></section><notes></notes></section>