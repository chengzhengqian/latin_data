<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">345</span><span class="br"></span>Pallados hinc carae Proserpina iuncta Dianae,</span><span class="linebreak"></span>
<span class="line">altior ac nulla comitum certante, prius quam</span><span class="linebreak"></span>
<span class="line">palluit et viso pulsus decor omnis Averno:</span><span class="linebreak"></span>
<span class="line">talis et in vittis geminae cum lumine taedae</span><span class="linebreak"></span>
<span class="line">Colchis erat, nondum miseros exosa parentes.</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>ut procul extremi gelidis a fluminis undis</span><span class="linebreak"></span>
<span class="line">prima viros tacito vidit procedere passu,</span><span class="linebreak"></span>
<span class="line">substitit ac maesto nutricem adfata timore est:</span><span class="linebreak"></span>
<span class="line">“quae manus haec, certo ceu me petat agmine, mater,</span><span class="linebreak"></span>
<span class="line">advenit haud armis, haud umquam cognita cultu?</span><span class="linebreak"></span>
<span class="line">quaere fugam, precor, et tutos circumspice saltus.”</span><span class="linebreak"></span>
<span class="line"><span class="br"></span><span class="lineNumber">356</span><span class="br"></span>audit virginei custos grandaeva pudoris</span><span class="linebreak"></span>
<span class="line">Henioche, cultus primi cui creditus aevi;</span><span class="linebreak"></span>
<span class="line">tum trepidam dictis firmans hortatur alumnam.</span><span class="linebreak"></span>
<span class="line">“non tibi ab hoste minae nec vis” ait “ulla propinquat</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>nec metus; externo iam flammea murice cerno</span><span class="linebreak"></span>
<span class="line">tegmina, iam vittas frondemque imbellis olivae.</span><span class="linebreak"></span>
<span class="line">Graius adest, Graio sunt cuncta simillima Phrixo.”</span><span class="linebreak"></span>
</p>
<p class="lineGroup">
<span class="line indent1">Sic ait. at Iuno, pulchrum longissima quando</span><span class="linebreak"></span>
<span class="line">robur cura ducis magnique edere labores,</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>mole nova et roseae perfudit luce iuventae.</span><span class="linebreak"></span>
<span class="line">iam Talaum iamque Ampyciden astroque comantes</span><span class="linebreak"></span>
<span class="line">Tyndaridas ipse egregio supereminet ore;</span><span class="linebreak"></span>
<span class="line">non secus, autumno quam cum magis asperat ignes</span><span class="linebreak"></span>
<span class="line">Sirius et saevo cum nox accenditur auro</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>luciferas crinita faces, hebet Arcas et ingens</span><span class="linebreak"></span>
<span class="line">Iuppiter; ast illum tantum<a class="footnoteLink" href="#note_LCL286_270_1" id="target_note_LCL286_270_1"><sup>1</sup></a> non gliscere caelo</span><span class="linebreak"></span>
<span class="line">vellet ager, vellent calidis iam roribus amnes.</span><span class="linebreak"></span>
</p></section><notes><section class="footnotes"><ul><li class="note" id="note_LCL286_270_1"><a class="footnoteCrossrefLink" href="#target_note_LCL286_270_1" title="Click to highlight in text"><sup class="lineRef">1</sup>tantum <span class="italic">Langen</span>: tanto <span class="italic">V.</span></a></li><script type="text/javascript">document.getElementById('note_LCL286_270_1').style.display = "none";</script></ul></section></notes></section>