<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">suggerit adfatus turbataque pectora mulcet.</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>mox, ubi victa gravi ceciderunt lumina somno,</span><span class="linebreak"></span>
<span class="line">visa coronatae fulgens tutela carinae</span><span class="linebreak"></span>
<span class="line">vocibus his instare duci: “Dodonida quercum</span><span class="linebreak"></span>
<span class="line">Chaoniique vides famulam Iovis. aequora tecum</span><span class="linebreak"></span>
<span class="line">ingredior, nec fatidicis avellere silvis</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>me nisi promisso potuit Saturnia caelo.</span><span class="linebreak"></span>
<span class="line">tempus adest; age rumpe moras! dumque aequore toto</span><span class="linebreak"></span>
<span class="line">currimus, incertus si nubila duxerit aether,</span><span class="linebreak"></span>
<span class="line">iam nunc mitte metus, fidens superisque mihique.”</span><span class="linebreak"></span>
<span class="line">dixerat. ille pavens, laeto quamquam omine divum,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>prosiluit stratis. Minyas simul optulit omnes</span><span class="linebreak"></span>
<span class="line">alma novo crispans pelagus Tithonia Phoebo.</span><span class="linebreak"></span>
<span class="line">discurrunt transtris: hi celso cornua malo</span><span class="linebreak"></span>
<span class="line">expediunt, alii tonsas in marmore summo</span><span class="linebreak"></span>
<span class="line">praetemptant, prora funem legit Argus ab alta.</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">315</span><span class="br"></span>Increscunt matrum gemitus et fortia languent</span><span class="linebreak"></span>
<span class="line">corda patrum; longis flentes amplexibus haerent.</span><span class="linebreak"></span>
<span class="line">vox tamen Alcimedes planctus super eminet omnes:</span><span class="linebreak"></span>
<span class="line">femineis tantum illa furens ululatibus opstat,</span><span class="linebreak"></span>
<span class="line">obruit Idaeam quantum tuba Martia buxum.</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>fatur et haec: “nate indignos aditure labores,</span><span class="linebreak"></span>
<span class="line">dividimur; nec ad hos animum componere casus</span><span class="linebreak"></span>
<span class="line">ante datum, sed bella tibi terrasque timebam.</span><span class="linebreak"></span>
<span class="line">vota aliis facienda deis. si fata reducunt</span><span class="linebreak"></span>
<span class="line">te mihi, si trepidis placabile matribus aequor,</span><span class="linebreak"></span>
</p></section><notes></notes></section>