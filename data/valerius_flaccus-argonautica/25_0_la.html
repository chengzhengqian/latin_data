<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">excussi manibus remi conversaque frontem</span><span class="linebreak"></span>
<span class="line">puppis in obliquum resonos latus accipit ictus,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>vela super tremulum subitus volitantia malum</span><span class="linebreak"></span>
<span class="line">turbo rapit. qui tum Minyis trepidantibus horror,</span><span class="linebreak"></span>
<span class="line">cum picei fulsere poli pavidamque coruscae</span><span class="linebreak"></span>
<span class="line">ante ratem cecidere faces, antemnaque laevo</span><span class="linebreak"></span>
<span class="line">prona dehiscentem cornu cum sustulit undam!</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>non hiemem missosque putant consurgere ventos</span><span class="linebreak"></span>
<span class="line">ignari, sed tale fretum. tum murmure maesto</span><span class="linebreak"></span>
<span class="line">“hoc erat inlicitas temerare rudentibus undas</span><span class="linebreak"></span>
<span class="line">quod nostri timuere patres. vix litore puppem</span><span class="linebreak"></span>
<span class="line">solvimus, et quanto fremitu se sustulit Aegon!</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>hocine Cyaneae concurrunt aequore cautes?</span><span class="linebreak"></span>
<span class="line">tristius an miseris superest mare? linquite, terrae,</span><span class="linebreak"></span>
<span class="line">spem pelagi sacrosque iterum seponite fluctus.”</span><span class="linebreak"></span>
<span class="line">haec iterant segni flentes occumbere leto.</span><span class="linebreak"></span>
<span class="line">magnanimus spectat pharetras et inutile robur</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Amphitryoniades; miscent suprema paventes</span><span class="linebreak"></span>
<span class="line">verba alii iunguntque manus atque ora fatigant</span><span class="linebreak"></span>
<span class="line">aspectu in misero toti,<a class="footnoteLink" href="#note_LCL286_50_1" id="target_note_LCL286_50_1"><sup>1</sup></a> cum protinus alnus</span><span class="linebreak"></span>
<span class="line">solvitur et vasto puppis mare sorbet hiatu.</span><span class="linebreak"></span>
<span class="line">illam huc atque illuc nunc torquens verberat Eurus;</span><span class="linebreak"></span>
<span class="line">nunc stridens Zephyris aufert Notus; undique fervent</span><span class="linebreak"></span>
<span class="line"><span class="br"></span><span class="lineNumber">641</span><span class="br"></span>aequora, cum subitus trifida Neptunus in hasta</span><span class="linebreak"></span>
<span class="line">caeruleum fundo caput extulit. “hanc mihi Pallas</span><span class="linebreak"></span>
<span class="line">et soror hanc” inquit “mulcens mea pectora fletu</span><span class="linebreak"></span>
<span class="line">abstulerint; veniant Phariae Tyriaeque carinae</span><span class="linebreak"></span>
</p></section><notes><section class="footnotes"><ul><li class="note" id="note_LCL286_50_1"><a class="footnoteCrossrefLink" href="#target_note_LCL286_50_1" title="Click to highlight in text"><sup class="lineRef">1</sup>toti <span class="italic">Beck</span>: tota <span class="italic">V</span>.</a></li><script type="text/javascript">document.getElementById('note_LCL286_50_1').style.display = "none";</script></ul></section></notes></section>