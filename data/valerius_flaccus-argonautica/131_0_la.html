<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">tunc tibi regnorum labes luctusque supersunt,</span><span class="linebreak"></span>
<span class="line">rapta soporato fuerint cum vellera luco.</span><span class="linebreak"></span>
<span class="line">praeterea infernae quae nunc sacrata Dianae</span><span class="linebreak"></span>
<span class="line">fert castos Medea choros, quaecumque procorum</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>pacta petat, maneat regnis ne virgo paternis.”</span><span class="linebreak"></span>
<span class="line">dixit et admota pariter fatalia visus</span><span class="linebreak"></span>
<span class="line">tradere terga manu, tum falso fusus ab auro</span><span class="linebreak"></span>
<span class="line">currere per summi fulgor laquearia tecti.</span><span class="linebreak"></span>
<span class="line">membra toris rapit ille tremens, patriumque precatur</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>numen et eoo surgentes litore currus:</span><span class="linebreak"></span>
<span class="line">“haec tibi, fatorum, genitor, tutela meorum</span><span class="linebreak"></span>
<span class="line">omnituens; tua nunc terris, tua lumina toto</span><span class="linebreak"></span>
<span class="line">sparge mari; seu nostra dolos molitur opertos</span><span class="linebreak"></span>
<span class="line">sive externa manus, primus mihi nuntius esto.</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>tu quoque, sacrata rutilant cui vellera quercu,</span><span class="linebreak"></span>
<span class="line">excubias, Gradive, tene; praesentia luco</span><span class="linebreak"></span>
<span class="line">arma tubaeque sonent, vox et tua noctibus extet.”</span><span class="linebreak"></span>
<span class="line">vix ea, Caucaseis cum lapsus montibus anguis,</span><span class="linebreak"></span>
<span class="line">haud sine mente dei, spiris nemus omne refusis</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>implicuit Graiumque procul respexit ad orbem.</span><span class="linebreak"></span>
<span class="line">ergo omnes prohibere minas praedictaque Phrixi</span><span class="linebreak"></span>
<span class="line">invigilat, plena necdum Medea iuventa</span><span class="linebreak"></span>
<span class="line">adnuitur thalamis Albani virgo tyranni.</span><span class="linebreak"></span>
</p>
<p class="lineGroup">
<span class="line indent1">Interea auguriis monstrisque minacibus urbem</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>territat ante monens semper deus et data seri</span><span class="linebreak"></span>
<span class="line">signa mali; reddi iubet exitiale sacerdos</span><span class="linebreak"></span>
<span class="line">vellus et Haemoniis infaustum mittere terris.</span><span class="linebreak"></span>
<span class="line">contra Sole satus Phrixi praecepta volutans</span><span class="linebreak"></span>
</p></section><notes></notes></section>