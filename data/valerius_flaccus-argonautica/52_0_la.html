<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">405</span><span class="br"></span>aequora. sic portus fugeret ratis, aspera si te</span><span class="linebreak"></span>
<span class="line">Plias in adversae tenuisset litore Thraces.</span><span class="linebreak"></span>
<span class="line">ergo moras caelo cursumque tenentibus undis</span><span class="linebreak"></span>
<span class="line">debuimus?” dixit lacrimans, haesuraque caro</span><span class="linebreak"></span>
<span class="line">dona duci promit chlamydem textosque labores.</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>illic servati genitoris conscia sacra</span><span class="linebreak"></span>
<span class="line">pressit acu currusque pios: stant saeva paventum</span><span class="linebreak"></span>
<span class="line">agmina dantque locum; viridis circum horrida late</span><span class="linebreak"></span>
<span class="line">silva tremit; mediis refugit pater anxius umbris.</span><span class="linebreak"></span>
<span class="line">pars haec frondosae raptus expresserat Idae</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>inlustremque fugam pueri; mox aethere laetus</span><span class="linebreak"></span>
<span class="line">adstabat mensis, quin et Iovis armiger ipse</span><span class="linebreak"></span>
<span class="line">accipit a Phrygio iam pocula blanda ministro.</span><span class="linebreak"></span>
<span class="line">tunc ensem notumque ferens insigne Thoantis</span><span class="linebreak"></span>
<span class="line">“accipe” ait, “bellis mediaeque ut pulvere pugnae</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>sim comes, Aetnaei genitor quae flammea gessit</span><span class="linebreak"></span>
<span class="line">dona dei, nunc digna tuis adiungier armis.</span><span class="linebreak"></span>
<span class="line">i, memor i terrae, quae vos amplexa quieto</span><span class="linebreak"></span>
<span class="line">prima sinu; refer et domitis a Colchidos oris</span><span class="linebreak"></span>
<span class="line">vela per hunc utero quem linquis Iasona nostro.”</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>sic ait Haemonii labens in colla mariti.</span><span class="linebreak"></span>
<span class="line">nec minus Orphea tristis cervice tuaque,</span><span class="linebreak"></span>
<span class="line">Aeacide, et gemino coniunx a Castore pendet.</span><span class="linebreak"></span>
</p>
<p class="lineGroup">
<span class="line indent1">Has inter lacrimas legitur piger uncus harenis:</span><span class="linebreak"></span>
<span class="line">iam remi rapuere ratem, iam flamina portant;</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>spumea subsequitur fugientis semita clavi.</span><span class="linebreak"></span>
</p></section><notes></notes></section>