<section class="div1 language" lang="la"><header><hgroup><h1>Valerius Flaccus</h1></hgroup></header><section class="div2"><p class="lineGroup">
<span class="line">protinus ingentem procerum sub nomine taurum</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>deicit, insuetis et iam pia munera templis</span><span class="linebreak"></span>
<span class="line">reddit, et hac prima Veneris calet ara iuvenca.</span><span class="linebreak"></span>
</p>
<p class="lineGroup">
<span class="line indent1">Ventum erat ad rupem, cuius pendentia nigris</span><span class="linebreak"></span>
<span class="line">fumant saxa iugis coquiturque vaporibus aer.</span><span class="linebreak"></span>
<span class="line">substitit Aesonides, atque hic regina precari</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>hortatur causasque docens “haec antra videtis</span><span class="linebreak"></span>
<span class="line">Vulcanique” ait “ecce domos: date vina precesque.</span><span class="linebreak"></span>
<span class="line">forsitan hoc factum taceat iam fulmen in antro;</span><span class="linebreak"></span>
<span class="line">nox dabit ipsa fidem, clausae cum murmura flammae,</span><span class="linebreak"></span>
<span class="line">hospes, et incussae sonitum mirabere massae.”</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>moenia tum viresque loci veteresque parentum</span><span class="linebreak"></span>
<span class="line">iactat opes. mediis famulae convivia tectis</span><span class="linebreak"></span>
<span class="line">expediunt; Tyrio vibrat torus igneus ostro.</span><span class="linebreak"></span>
<span class="line">stat maerens atavos reges regesque maritos</span><span class="linebreak"></span>
<span class="line">Thressa manus, quaecumque faces timuisse iugales</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>credita nec dominae sanctum tetigisse cubile.</span><span class="linebreak"></span>
<span class="line">iam medium Aesonides, iam se regina locavit,</span><span class="linebreak"></span>
<span class="line">post alii proceres; sacris dum vincitur extis</span><span class="linebreak"></span>
<span class="line">prima fames, circum pateris it Bacchus et omnis</span><span class="linebreak"></span>
<span class="line">aula silet; dapibus coeptis mox tempora fallunt</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>noctis et in seras durant sermonibus umbras.</span><span class="linebreak"></span>
<span class="line">praecipueque ducis casus mirata requirit</span><span class="linebreak"></span>
<span class="line">Hypsipyle, quae fata trahant, quae regis agat vis,</span><span class="linebreak"></span>
<span class="line">aut unde Haemoniae molem ratis: unius haeret</span><span class="linebreak"></span>
</p></section><notes></notes></section>