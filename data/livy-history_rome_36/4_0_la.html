<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">7</span><span class="br"></span>His ita exercitus decreti: A. Cornelio novi milites, conscripti priore anno ex senatus consulto a L. Quinctio consule, dati sunt, iussusque tueri omnem oram circa Tarentum Brundisiumque. <span class="br"></span><span class="lineNumber">8</span><span class="br"></span>L. Aemilio Paullo in ulteriorem Hispaniam, praeter eum exercitum quem a M. Fulvio proconsule accepturus esset, decretum<a class="footnoteLink" href="#note_LCL301_158_3" id="target_note_LCL301_158_3"><sup>3</sup></a> ut novorum militum tria milia duceret et trecentos equites, ita ut in iis duae partes socium Latini nominis, tertia civium Romanorum esset. <span class="br"></span><span class="lineNumber">9</span><span class="br"></span>idem supplementi ad C. Flaminium, cui imperium prorogabatur, in Hispaniam citeriorem est missum. <span class="br"></span><span class="lineNumber">10</span><span class="br"></span>M. Aemilius Lepidus ab L. Valerio, cui successurus esset, simul provinciam exercitumque accipere iussus; <span class="br"></span><span class="lineNumber">11</span><span class="br"></span>L. Valerium, si ita videretur, pro praetore in provincia retinere et provinciam ita dividere ut una ab Agrigento ad Pachynum esset, altera a Pachyno Tyndareum; eam maritimam oram L. Valerius viginti navibus longis custodiret. <span class="br"></span><span class="lineNumber">12</span><span class="br"></span>eidem praetori mandatum ut duas decumas frumenti exigeret; id ad mare comportandum devehendumque in Graeciam curaret. <span class="br"></span><span class="lineNumber">13</span><span class="br"></span>idem L. Oppio de alteris decumis exigendis in Sardinia imperatum; ceterum non in Graeciam sed Romam id frumentum portari placere. <span class="br"></span><span class="lineNumber">14</span><span class="br"></span>C. Livius praetor, cui classis evenerat, triginta navibus paratis traicere in Graeciam primo quoque tempore iussus, et ab Atilio naves accipere. 





</p></section><notes><section class="footnotes"><ul><li class="note" id="note_LCL301_158_3"><a class="footnoteCrossrefLink" href="#target_note_LCL301_158_3" title="Click to highlight in text"><sup class="lineRef">3</sup>decretum <span class="italic">B</span>Ï‡: decretum est <span class="italic">Mg</span></a></li><script type="text/javascript">document.getElementById('note_LCL301_158_3').style.display = "none";</script></ul></section></notes></section>