<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
iussit eique quae secum acturi fuissent exponere, et si qua vellent alia. <span class="br"></span><span class="lineNumber">4</span><span class="br"></span>Hypatam ut est ventum, principes Aetolorum apud Flaccum concilium habuerunt, consultantes quonam agendum modo apud consulem foret. <span class="br"></span><span class="lineNumber">5</span><span class="br"></span>parantibus iis antiqua iura foederum ordiri meritaque in populum Romanum, <span class="br"></span><span class="lineNumber">6</span><span class="br"></span>absistere iis Flaccus iussit quae ipsi violassent ac rupissent; confessionem iis culpae magis profuturam et totam in preces orationem versam; nec enim in causa ipsorum, sed in populi Romani clementia spem salutis positam esse; <span class="br"></span><span class="lineNumber">7</span><span class="br"></span>et se suppliciter agentibus iis adfuturum<a class="footnoteLink" href="#note_LCL301_236_61" id="target_note_LCL301_236_61"><sup>61</sup></a> et apud consulem et Romae in senatu; eo quoque enim mittendos fore legatos. <span class="br"></span><span class="lineNumber">8</span><span class="br"></span>haec una via omnibus ad salutem visa est, ut in fidem se permitterent Romanorum; ita enim et illis violandi supplices verecundiam se imposituros, et ipsos nihilo minus suae potestatis fore, si quid melius fortuna ostendisset.</p>
<p>28. Postquam ad consulem ventum est, Phaeneas, legationis princeps, longam orationem et varie ad mitigandam iram victoris compositam ita ad extremum finivit ut diceret Aetolos se suaque omnia fidei populi Romani permittere. <span class="br"></span><span class="lineNumber">2</span><span class="br"></span>id consul ubi audivit, “etiam atque etiam videte,” inquit “Aetoli, ut ita permittatis.” tum decretum Phaeneas, in quo id diserte scriptum erat, ostendit.</p>
</section><notes><section class="footnotes"><ul><li class="note" id="note_LCL301_236_61"><a class="footnoteCrossrefLink" href="#target_note_LCL301_236_61" title="Click to highlight in text"><sup class="lineRef">61</sup>se . . . adfuturum <span class="italic">Gel.</span>: agentibus iis profuturum <span class="italic">B</span>χ</a></li><script type="text/javascript">document.getElementById('note_LCL301_236_61').style.display = "none";</script></ul></section></notes></section>