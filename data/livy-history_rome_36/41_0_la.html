<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>25. Eodem tempore quo Romani Heracleam Philippus Lamiam ex composito oppugnabat, circa Thermopylas cum consule redeunte ex Boeotia, ut victoriam ipsi populoque Romano gratularetur, excusaretque quod morbo impeditus bello non interfuisset, congressus. <span class="br"></span><span class="lineNumber">2</span><span class="br"></span>inde diversi ad duas simul oppugnandas urbes profecti. <span class="br"></span><span class="lineNumber">3</span><span class="br"></span>intersunt septem milia ferme passuum; et quia Lamia cum posita est in tumulo, tum regionem maxime Oetae spectat, oppido quam breve intervallum videtur, et omnia in conspectu sunt.</p>
<p><span class="br"></span><span class="lineNumber">4</span><span class="br"></span>Cum enixe, velut proposito certamine, Romani Macedonesque diem ac noctem aut in operibus aut in proeliis essent, hoc maior difficultas Macedonibus erat quod Romani aggere et vineis et omnibus supra terram operibus, subter Macedones cuniculis oppugnabant, et in asperis locis silex saepe<a class="footnoteLink" href="#note_LCL301_232_60" id="target_note_LCL301_232_60"><sup>60</sup></a> inpenetrabilis ferro occurrebat. <span class="br"></span><span class="lineNumber">5</span><span class="br"></span>et cum parum procederet inceptum, per conloquia principum oppidanos temptabat rex, <span class="br"></span><span class="lineNumber">6</span><span class="br"></span>ut urbem dederent, haud dubius quin si prius Heraclea capta foret, Romanis se potius quam sibi dedituri essent, suamque gratiam consul in obsidione liberanda facturus esset. <span class="br"></span><span class="lineNumber">7</span><span class="br"></span>nec eum opinio est frustrata; confestim enim ab Heraclea capta nuntius venit, ut oppugnatione absisteret: aequius esse Romanos milites, qui acie dimicassent cum Aetolis, praemia victoriae habere.


</p></section><notes><section class="footnotes"><ul><li class="note" id="note_LCL301_232_60"><a class="footnoteCrossrefLink" href="#target_note_LCL301_232_60" title="Click to highlight in text"><sup class="lineRef">60</sup>saepe <span class="italic">B</span>Ï‡:<span class="italic"> </span>poene <span class="italic">Mg</span></a></li><script type="text/javascript">document.getElementById('note_LCL301_232_60').style.display = "none";</script></ul></section></notes></section>