<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 sortitus, priusquam ad bellum quod cum Boiis gerendum erat proficisceretur, postulavit ab senatu ut pecunia sibi decerneretur ad ludos, quos praetor in Hispania inter ipsum discrimen pugnae vovisset. <span class="br"></span><span class="lineNumber">2</span><span class="br"></span>novum atque iniquum postulare est visus; censuerunt ergo quos ludos sine senatus consulto ex sua unius sententia vovisset, eos vel de manubiis, si quam pecuniam ad id reservasset, vel sua ipse impensa faceret. <span class="br"></span><span class="lineNumber">3</span><span class="br"></span>eos ludos per dies decem P. Cornelius fecit.</p>
<p>Per idem fere tempus aedes Matris Magnae Idaeae dedicata est, quam deam is P. Cornelius advectam ex Asia P. Cornelio Scipione, cui postea Africano fuit cognomen, P. Licinio consulibus in Palatium a mari detulerat. <span class="br"></span><span class="lineNumber">4</span><span class="br"></span>locaverant aedem faciendam ex senatus consulto M. Livius C. Claudius censores M. Cornelio P. Sempronio consulibus; tredecim annis postquam locata erat dedicavit eam M. Iunius Brutus, ludique ob dedicationem eius facti, quos primos scaenicos fuisse Antias Valerius est auctor, Megalesia appellatos.</p>
</section><notes></notes></section>