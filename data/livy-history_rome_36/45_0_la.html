<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
condicioni suae, parendum tamen victori censebant et ex omnibus oppidis convocandos Aetolos ad concilium.</p>
<p>29. Postquam vero coacta omnis multitudo eadem illa audivit, adeo saevitia imperii atque indignitate exasperati animi sunt, ut si in pace fuissent, illo impetu irae concitari potuerint ad bellum. <span class="br"></span><span class="lineNumber">2</span><span class="br"></span>ad iram accedebat et difficultas eorum quae imperarentur—quonam modo enim utique regem Amynandrum se tradere posse?<span class="br"></span><span class="lineNumber">3</span><span class="br"></span>—, et spes forte oblata, quod Nicander eo ipso tempore ab rege Antiocho veniens implevit exspectatione vana multitudinem terra marique ingens parari bellum.</p>
<p><span class="br"></span><span class="lineNumber">4</span><span class="br"></span>Duodecimo is die quam conscenderat navem in Aetoliam, perfecta legatione rediens, Phalara in sinu Maliaco tenuit. <span class="br"></span><span class="lineNumber">5</span><span class="br"></span>inde Lamiam pecuniam cum devexisset, ipse cum expeditis prima vespera inter Macedonum Romanaque castra medio agro, dum Hypatam notis callibus petit, in stationem incidit Macedonum, deductusque ad regem est nondum convivio dimisso. <span class="br"></span><span class="lineNumber">6</span><span class="br"></span>quod ubi nuntiatum est, velut hospitis non hostis adventu motus Philippus accumbere eum epularique iussit, atque inde dimissis aliis,<span class="br"></span><span class="lineNumber">7</span><span class="br"></span> solum retentum, ipsum quidem de se timere quicquam vetuit, <span class="br"></span><span class="lineNumber">8</span><span class="br"></span>Aetolorum prava consilia atque in ipsorum caput semper recidentia accusavit, qui primum Romanos deinde Antiochum in Graeciam adduxissent. <span class="br"></span><span class="lineNumber">9</span><span class="br"></span>sed praeteritorum, quae 
</p></section><notes></notes></section>