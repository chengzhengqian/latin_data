<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 et iam multis nuntiantibus circa Hypatam omnia evastari.</p>
<p><span class="br"></span><span class="lineNumber">5</span><span class="br"></span>Consul, depopulatus Hypatensem primo deinde Heracleensem agrum, inutili utrobique auxilio Aetolorum, in ipsis faucibus prope fontes calidarum aquarum adversus regem posuit castra. Aetolorum utraeque manus Heracleam sese incluserunt.</p>
<p><span class="br"></span><span class="lineNumber">6</span><span class="br"></span>Antiochum, cui priusquam hostem cerneret satis omnia permunita et praesidiis obsaepta videbantur, timor incessit ne quas per imminentia iuga calles inveniret ad transitum Romanus; <span class="br"></span><span class="lineNumber">7</span><span class="br"></span>nam et Lacedaemonios quondam ita a Persis circuitos fama erat, et nuper Philippum ab iisdem Romanis; <span class="br"></span><span class="lineNumber">8</span><span class="br"></span>itaque nuntium Heracleam ad Aetolos mittit, ut hanc saltem sibi operam eo bello praestarent, ut vertices circa montium occuparent obsiderentque, ne qua transire Romani possent. <span class="br"></span><span class="lineNumber">9</span><span class="br"></span>hoc nuntio audito dissensio inter Aetolos orta est. pars imperio parendum regis atque eundum censebant, pars subsistendum Heracleae ad utramque fortunam, <span class="br"></span><span class="lineNumber">10</span><span class="br"></span>ut sive victus ab consule rex esset, in expedito haberent integras copias ad opem propinquis ferendam civitatibus suis, sive vinceret, ut dissipatos in fugam Romanos persequerentur. <span class="br"></span><span class="lineNumber">11</span><span class="br"></span>utraque pars non mansit modo in sententia sua, sed etiam exsecuta est consilium: duo milia Heracleae substiterunt; duo trifariam divisa Callidromum et Rhoduntiam et Tichiunta—haec nomina cacuminibus sunt—occupavere.</p>
</section><notes></notes></section>