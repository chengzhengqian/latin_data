<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>nam cum ariete quaterentur muri, non laqueis, ut solet, exceptos declinabant ictus, sed armati frequentes erumpebant,<a class="footnoteLink" href="#note_LCL301_226_51" id="target_note_LCL301_226_51"><sup>51</sup></a> quidam ignes etiam, quos aggeribus inicerent, ferebant. <span class="br"></span><span class="lineNumber">3</span><span class="br"></span>fornices quoque in muro erant apti ad excurrendum, et ipsi, cum pro dirutis reficerent muros, crebriores eos, ut pluribus erumperetur in hostem locis, faciebant. <span class="br"></span><span class="lineNumber">4</span><span class="br"></span>hoc primis diebus, dum integrae vires erant, et frequentes et impigre fecerunt, in dies deinde pauciores et segnius. <span class="br"></span><span class="lineNumber">5</span><span class="br"></span>etenim cum multis urgerentur rebus, nulla eos res aeque ac vigiliae conficiebant, Romanis in magna copia militum succedentibus aliis in stationem aliorum, Aetolos propter paucitatem eosdem dies noctesque adsiduo labore urente. <span class="br"></span><span class="lineNumber">6</span><span class="br"></span>per quattuor et viginti dies, ita ut nullum tempus vacuum dimicatione esset, adversus quattuor e partibus simul oppugnantem hostem nocturnus diurno continuatus labor est.</p>
<p><span class="br"></span><span class="lineNumber">7</span><span class="br"></span>Cum fatigatos iam Aetolos sciret consul, et ex spatio<a class="footnoteLink" href="#note_LCL301_226_52" id="target_note_LCL301_226_52"><sup>52</sup></a> temporis et quod ita transfugae adfirmabant, tale consilium init: <span class="br"></span><span class="lineNumber">8</span><span class="br"></span>media nocte receptui signum dedit, et ab oppugnatione simul milites omnes deductos usque ad tertiam diei horam quietos in castris tenuit; <span class="br"></span><span class="lineNumber">9</span><span class="br"></span>inde coepta oppugnatio ad mediam rursus noctem perducta est, intermissa deinde usque ad tertiam diei horam. <span class="br"></span><span class="lineNumber">10</span><span class="br"></span>fatigationem rati esse causam Aetoli non continuandae oppugnationis, 



</p></section><notes><section class="footnotes"><ul><li class="note" id="note_LCL301_226_51"><a class="footnoteCrossrefLink" href="#target_note_LCL301_226_51" title="Click to highlight in text"><sup class="lineRef">51</sup>erumpebant <span class="italic">Gron.</span>: <span class="italic">om. B</span>χ: aderant <span class="italic">Weiss.</span></a></li><script type="text/javascript">document.getElementById('note_LCL301_226_51').style.display = "none";</script><li class="note" id="note_LCL301_226_52"><a class="footnoteCrossrefLink" href="#target_note_LCL301_226_52" title="Click to highlight in text"><sup class="lineRef">52</sup>ex spatio <span class="italic">Novák</span>: expectatio <span class="italic">B</span>ψ: expectatione φ: ex ratione <span class="italic">Gel.</span></a></li><script type="text/javascript">document.getElementById('note_LCL301_226_52').style.display = "none";</script></ul></section></notes></section>