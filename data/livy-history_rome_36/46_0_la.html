<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
magis reprehendi quam corrigi possint, oblitum se non facturum ut insultet adversis rebus eorum; <span class="br"></span><span class="lineNumber">10</span><span class="br"></span>Aetolos quoque finire tandem adversus se odia debere, et Nicandrum privatim eius diei quo servatus a se foret meminisse. <span class="br"></span><span class="lineNumber">11</span><span class="br"></span>ita datis qui in tutum eum prosequerentur, Hypatam Nicander consultantibus de pace Romana supervenit.</p>
<p>30. M’. Acilius vendita aut concessa militi circa Heracleam praeda, postquam nec Hypatae pacata consilia esse, et Naupactum concurrisse Aetolos, ut inde totum impetum belli sustinerent, <span class="br"></span><span class="lineNumber">2</span><span class="br"></span>audivit, praemisso Ap. Claudio cum quattuor milibus militum ad occupanda iuga, qua difficiles transitus montium erant, <span class="br"></span><span class="lineNumber">3</span><span class="br"></span>ipse Oetam escendit, Herculique sacrificium fecit in eo loco quem Pyram, quod ibi mortale corpus eius dei sit crematum, appellant. inde toto exercitu profectus reliquum iter satis expedito agmine fecit; <span class="br"></span><span class="lineNumber">4</span><span class="br"></span>ut ad Coracem ventum est—mons est altissimus inter Callipolim et Naupactum—, ibi et iumenta multa ex agmine praecipitata cum ipsis oneribus sunt et homines vexati; <span class="br"></span><span class="lineNumber">5</span><span class="br"></span>et facile apparebat quam cum inerti hoste res esset, qui tam impeditum saltum nullo praesidio, ut clauderet transitum, insedisset. <span class="br"></span><span class="lineNumber">6</span><span class="br"></span>tum quoque vexato exercitu ad Naupactum descendit, et uno castello adversus arcem posito ceteras partes urbis divisis copiis pro situ moenium circumsedit.


</p></section><notes></notes></section>