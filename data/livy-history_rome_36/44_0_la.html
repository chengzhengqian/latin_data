<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>“Quando ergo” inquit “ita permittitis, postulo ut mihi Dicaearchum civem vestrum et Menestam Epirotam”—Naupactum is cum praesidio ingressus ad defectionem compulerat—“et Amynandrum cum principibus Athamanum, quorum consilio ab nobis defecistis, sine mora dedatis.” <span class="br"></span><span class="lineNumber">4</span><span class="br"></span>prope dicentem interfatus Phaeneas Romanum “non in servitutem” inquit “sed in fidem tuam nos tradidimus, et certum habeo te imprudentia labi qui nobis imperes quae moris Graecorum non sint.” <span class="br"></span><span class="lineNumber">5</span><span class="br"></span>ad ea consul “nec hercule” inquit “magnopere nunc curo quid Aetoli satis ex more Graecorum factum esse censeant, dum ego more Romano imperium inhibeam in deditos modo decreto suo, ante armis victos; <span class="br"></span><span class="lineNumber">6</span><span class="br"></span>itaque, ni propere fit quod impero, vinciri vos iam iubebo.”</p>
<p>Adferri catenas et circumsistere lictores iussit. tum fracta Phaeneae ferocia Aetolisque aliis est, et tandem cuius condicionis essent senserunt, <span class="br"></span><span class="lineNumber">7</span><span class="br"></span>et Phaeneas se quidem et qui adsint Aetolorum scire facienda esse quae imperentur dixit, sed ad decernenda ea concilio Aetolorum opus esse; ad id petere ut decem dierum indutias daret. <span class="br"></span><span class="lineNumber">8</span><span class="br"></span>petente Flacco pro Aetolis indutiae datae, et Hypatam reditum est. ubi cum in consilio delectorum, quos apocletos vocant, Phaeneas et quae imperarentur et quae ipsis prope accidissent exposuisset, <span class="br"></span><span class="lineNumber">9</span><span class="br"></span>ingemuerunt quidem principes 


</p></section><notes></notes></section>