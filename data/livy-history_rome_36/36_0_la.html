<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
<span class="br"></span><span class="lineNumber">9</span><span class="br"></span>supplicatio in triduum decreta est et ut quadraginta hostiis maioribus praetor, quibus dis ei videretur, sacrificaret.</p>
<p><span class="br"></span><span class="lineNumber">10</span><span class="br"></span>Per eosdem dies et M. Fulvius Nobilior, qui biennio ante praetor in Hispaniam erat profectus, ovans urbem est ingressus; <span class="br"></span><span class="lineNumber">11</span><span class="br"></span>argenti bigati prae se tulit centum triginta milia et extra numeratum duodecim milia pondo argenti, auri pondo centum viginti septem.</p>
<p>22. Acilius consul ab Thermopylis Heracleam ad Aetolos praemisit, ut tunc saltem, experti regiam vanitatem, resipiscerent, traditaque Heraclea cogitarent de petenda ab senatu seu furoris sui seu erroris venia. <span class="br"></span><span class="lineNumber">2</span><span class="br"></span>et ceteras Graeciae civitates defecisse eo bello ab optime meritis Romanis; sed quia post fugam regis, cuius fiducia officio decessissent, non addidissent pertinaciam culpae, in fidem receptas esse; <span class="br"></span><span class="lineNumber">3</span><span class="br"></span>Aetolos quoque, quamquam non secuti sint regem sed accersierint, et duces belli non socii fuerint, si paenitere possint, posse et incolumes esse.</p>
<p><span class="br"></span><span class="lineNumber">4</span><span class="br"></span>Ad ea cum pacati nihil responderetur, appareretque armis rem gerendam, et rege superato bellum Aetolicum integrum restare, castra ab Thermopylis ad Heracleam movit, eoque ipso die, ut situm nosceret urbis ab omni parte equo moenia est circumvectus.</p>
</section><notes></notes></section>