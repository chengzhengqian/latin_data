<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
iuncta fuisse; eas inter se gentes mutua ex propinquo ferre auxilia. <span class="br"></span><span class="lineNumber">7</span><span class="br"></span>si P. Scipio devictis acie Boiis aut ipse cum victore exercitu in agrum Ligurum transisset, aut partem copiarum Q. Minucio misisset, qui iam tertium ibi annum dubio detineretur bello, debellari cum Liguribus potuisse; <span class="br"></span><span class="lineNumber">8</span><span class="br"></span>nunc ad triumphum frequentandum deductos esse milites, qui egregiam navare operam rei publicae potuissent, possent etiam si senatus quod festinatione triumphi praetermissum esset, id restituere differendo triumpho vellet.<span class="br"></span><span class="lineNumber">9</span><span class="br"></span> iuberent consulem cum legionibus redire in provinciam, dare operam ut Ligures subigantur. nisi illi cogantur in ius iudiciumque populi Romani, ne Boios quidem quieturos; aut pacem aut bellum utrobique habenda. <span class="br"></span><span class="lineNumber">10</span><span class="br"></span>devictis Liguribus paucos post menses proconsulem P. Cornelium, multorum exemplo qui in magistratu non triumphaverunt, triumphaturum esse.</p>
<p>40. Ad ea consul neque se Ligures provinciam sortitum esse ait, neque cum Liguribus bellum gessisse, neque triumphum de iis postulare; <span class="br"></span><span class="lineNumber">2</span><span class="br"></span>Q. Minucium confidere brevi subactis iis meritum triumphum postulaturum atque impetraturum esse; <span class="br"></span><span class="lineNumber">3</span><span class="br"></span>se de Gallis Boiis postulare triumphum, quos acie vicerit castris exuerit, quorum gentem biduo post pugnam totam acceperit in deditionem, a quibus 
</p></section><notes></notes></section>