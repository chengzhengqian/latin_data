<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span>449</span>clam in montes copias abduxisse, hostes secutos
duo milia inde locis munitis et ipsos consedisse. <span class="innerMarginNote right">9</span>Consul ut stativa tuta copiosaque—et ita erant—petisse videretur, postquam et munimentis castra firmavit et omni apparatu rerum utilium instruxit,
<span class="innerMarginNote right">10</span>relicto firmo praesidio de vigilia tertia, qua duci proxime potest, expeditas legiones ad collegam, et
<span class="innerMarginNote right">11</span>ipsum adversus alios sedentem, ducit. Ibi auctore Postumio Minucius cum hostibus signa confert, et, cum anceps proelium in multum diei processisset, tum Postumius integris legionibus defessam iam
<span class="innerMarginNote right">12</span>aciem hostium improviso invadit. Itaque cum lassitudo
ac volnera fugam quoque praepedissent, occidione
occisi hostes, signa unum et viginti capta atque
<span class="innerMarginNote right">13</span>inde ad castra Postumi perrectum. Ibi duo victores exercitus perculsum iam fama hostem adorti fundunt fugantque; signa militaria sex et viginti capta et imperator Samnitium Statius Gellius<a class="footnoteLink" href="#note_LCL191_342_1" id="target_note_LCL191_342_1"><sup>1</sup></a> multique alii
<span class="innerMarginNote right">14</span>mortales et castra utraque capta. Et Bovianum urbs<a class="footnoteLink" href="#note_LCL191_342_2" id="target_note_LCL191_342_2"><sup>2</sup></a> postero die coepta oppugnari brevi capitur, magnaque
gloria rerum gestarum consules triumpharunt.
<span class="innerMarginNote right">15</span>Minucium consulem, cum volnere gravi relatum in castra, mortuum quidam auctores sunt, et M. Fulvium in locum eius consulem suffectum, et ab eo, cum ad exercitum Minuci missus esset, Bovianum captum.</p>
</section><notes><section class="footnotes"><ul><li class="note" id="note_LCL191_342_1"><a class="footnoteCrossrefLink" href="#target_note_LCL191_342_1" title="Click to highlight in text"><sup class="lineRef">1</sup>Gellius <span class="italic">Sigonius</span> (<span class="italic">Diod</span>. <span class="sc">xx.</span> xc. 4 Γέλλιος Γάιος): Cellius Ω.</a></li><script type="text/javascript">document.getElementById('note_LCL191_342_1').style.display = "none";</script><li class="note" id="note_LCL191_342_2"><a class="footnoteCrossrefLink" href="#target_note_LCL191_342_2" title="Click to highlight in text"><sup class="lineRef">2</sup>urbs <span class="italic">Crevier</span>: ubi Ω.</a></li><script type="text/javascript">document.getElementById('note_LCL191_342_2').style.display = "none";</script></ul></section></notes></section>