<section class="div1 language" lang="la"><header><hgroup><h1>Livy</h1></hgroup></header><section class="div2">
<h2><span class="ac">Liber IX</span></h2>
<p> <span class="marginNote left"><span class="sc">a.u.c.</span> 433</span>I. <span class="sc">Sequitur</span> hunc annum nobilis clade Romana Caudina pax T. Veturio Calvino Sp. Postumio consulibus.
<span class="innerMarginNote right">2</span>Samnites eo anno imperatorem C. Pontium Herenni filium habuerunt, patre longe prudentissimo natum, primum ipsum bellatorem ducemque.
<span class="innerMarginNote right">3</span>Is, ubi legati qui ad dedendas res missi erant pace infecta redierunt, “Ne nihil actum” inquit “hac legatione censeatis, expiatum est quidquid ex foedere
<span class="innerMarginNote right">4</span>rupto irarum in nos caelestium fuit. Satis scio quibuscumque dis cordi fuit subigi nos ad necessitatem dedendi res quae ab nobis ex foedere repetitae fuerant, iis non fuisse cordi tam superbe ab Romanis
<span class="innerMarginNote right">5</span>foederis expiationem spretam. Quid enim ultra fieri ad placandos deos mitigandosque homines potuit quam quod nos fecimus? Res hostium in praeda captas, quae belli iure nostrae videbantur, remisimus;
<span class="innerMarginNote right">6</span>auctores belli, quia vivos non potuimus, perfunctos iam fato dedidimus; bona eorum, ne quid ex contagione noxae remaneret penes nos, Romam portavimus.
<span class="innerMarginNote right">7</span>Quid ultra tibi, Romane, quid foederi, quid dis arbitris foederis debeo? Quem tibi tuarum



</p></section><notes></notes></section>