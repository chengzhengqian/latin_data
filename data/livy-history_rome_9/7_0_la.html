<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 433</span>victi quidem ac capti fortunam fateri scirent, inermes cum singulis vestimentis sub iugum missurum; alias
<span class="innerMarginNote right">4</span>condiciones pacis aequas victis ac victoribus fore: si agro Samnitium decederetur, coloniae abducerentur, suis inde legibus Romanum ac Samnitem aequo
<span class="innerMarginNote right">5</span>foedere victurum; his condicionibus paratum se esse foedus cum consulibus ferire; si quid eorum displiceat,
<span class="innerMarginNote right">6</span>legatos redire ad se vetuit. Haec cum legatio renuntiaretur, tantus gemitus omnium subito exortus est tantaque maestitia incessit ut non gravius accepturi viderentur si nuntiaretur omnibus eo loco mortem oppetendam<a class="footnoteLink" href="#note_LCL191_174_1" id="target_note_LCL191_174_1"><sup>1</sup></a> esse.</p>
<p><span class="innerMarginNote right">7</span>Cum diu silentium fuisset nec consules aut pro foedere tam turpi aut contra foedus tam necessarium hiscere possent, tum L. Lentulus, qui princeps<a class="footnoteLink" href="#note_LCL191_174_2" id="target_note_LCL191_174_2"><sup>2</sup></a>
<span class="innerMarginNote right">8</span>legatorum virtute atque honoribus erat: “Patrem meum” inquit, “consules, saepe audivi memorantem se in Capitolio unum non fuisse auctorem senatui redimendae auro a Gallis civitatis, quando nec fossa valloque ab ignavissimo ad opera ac muniendum hoste clausi essent et erumpere, si non sine magno
<span class="innerMarginNote right">9</span>periculo tamen sine certa pernicie, possent. Quod si, ut illis<a class="footnoteLink" href="#note_LCL191_174_3" id="target_note_LCL191_174_3"><sup>3</sup></a> decurrere ex Capitolio armatis in hostem licuit, quo saepe modo obsessi in obsidentes eruperunt,





</p></section><notes><section class="footnotes"><ul><li class="note" id="note_LCL191_174_1"><a class="footnoteCrossrefLink" href="#target_note_LCL191_174_1" title="Click to highlight in text"><sup class="lineRef">1</sup>oppetendam <span class="italic">F?A<sup>1</sup></span>: appetendam <span class="italic">UA</span>: adpetendam <span class="italic">MPOTDL</span>.</a></li><script type="text/javascript">document.getElementById('note_LCL191_174_1').style.display = "none";</script><li class="note" id="note_LCL191_174_2"><a class="footnoteCrossrefLink" href="#target_note_LCL191_174_2" title="Click to highlight in text"><sup class="lineRef">2</sup>princeps <span class="italic">Drakenborch</span>: tum princeps Ω.</a></li><script type="text/javascript">document.getElementById('note_LCL191_174_2').style.display = "none";</script><li class="note" id="note_LCL191_174_3"><a class="footnoteCrossrefLink" href="#target_note_LCL191_174_3" title="Click to highlight in text"><sup class="lineRef">3</sup>ut illis <span class="italic">Aldus</span>: illis ut Ω.</a></li><script type="text/javascript">document.getElementById('note_LCL191_174_3').style.display = "none";</script></ul></section></notes></section>