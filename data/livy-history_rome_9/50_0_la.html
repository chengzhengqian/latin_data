<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 440</span><span class="innerMarginNote right">8</span>Ab his simul custodes trucidari coepti, simul datum signum armatis ut ex insidiis concurrerent. Ita portae occupatae triaque oppida eadem hora eodemque consilio capta; sed quia absentibus ducibus
<span class="innerMarginNote right">9</span>impetus est factus, nullus modus caedibus fuit, deletaque Ausonum gens vix certo defectionis crimine
perinde ac si internecivo bello certasset.</p>
<p>XXVI. Eodem anno prodito hostibus Romano
<span class="innerMarginNote right">2</span>praesidio Luceria Samnitium facta. Nec diu proditoribus
impunita res fuit: haud procul inde exercitus
Romanos erat, cuius primo impetu urbs sita in plano capitur. Lucerini ac Samnites ad internecionem
<span class="innerMarginNote right">3</span>caesi; eoque ira processit ut Romae quoque, cum de colonis mittendis Luceriam consuleretur
senatus, multi delendam urbem censerent.
<span class="innerMarginNote right">4</span>Praeter odium, quod exsecrabile in bis captos erat, longinquitas quoque abhorrere a relegandis tam procul ab domo civibus inter tam infestas gentes
<span class="innerMarginNote right">5</span>cogebat. Vicit tamen sententia ut mitterentur coloni.
Duo milia et quingenti missi.</p>
<p>Eodem anno, cum omnia infida Romanis essent,
Capuae quoque occultae principum coniurationes
<span class="innerMarginNote right">6</span>factae. De quibus cum ad senatum relatum esset,
haudquaquam neglecta res: quaestiones decretae
dictatoremque quaestionibus exercendis dici placuit.


</p></section><notes></notes></section>