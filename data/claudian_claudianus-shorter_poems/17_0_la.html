<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">pars vigiles ludunt aut per virgulta vagantes</span><span class="linebreak"></span>
<span class="line">scrutantur nidos avium vel roscida laeti</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>mala legunt donum Veneri flexusque sequuntur</span><span class="linebreak"></span>
<span class="line">palmitis et summas pennis librantur in ulmos;</span><span class="linebreak"></span>
<span class="line">defendunt alii lucum Dryadasque procaces</span><span class="linebreak"></span>
<span class="line">spectandi cupidas et rustica numina pellunt</span><span class="linebreak"></span>
<span class="line">silvestresque deos longeque tuentibus antrum</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>flammea lascivis intendunt spicula Faunis:</span><span class="linebreak"></span>
<span class="line">cum subito varius vicina clamor ab urbe</span><span class="linebreak"></span>
<span class="line">et fausti iuvenum plausus mixtaeque choreis</span><span class="linebreak"></span>
<span class="line">auditae per rura lyrae. Celerina per omnes</span><span class="linebreak"></span>
<span class="line">Italiae canitur montes omnisque maritum</span><span class="linebreak"></span>
<span class="line">Palladium resonabat ager.</span><span class="linebreak"></span>
<span class="line indent9"><span class="br"></span><span class="lineNumber">25</span><span class="br"></span>Pervenit ad aures</span><span class="linebreak"></span>
<span class="line">vox iucunda deae strepituque excita resedit</span><span class="linebreak"></span>
<span class="line">et reliquum nitido detersit pollice somnum</span><span class="linebreak"></span>
<span class="line">utque fuit, turbata comas, intecta papillas,</span><span class="linebreak"></span>
<span class="line">mollibus exurgit stratis interque suorum</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>agmen et innumeros Hymenaeum quaerit Amores</span><span class="linebreak"></span>
<span class="line">(hunc Musa genitum legit Cytherea ducemque</span><span class="linebreak"></span>
<span class="line">praefecit thalamis; nullum iunxisse cubile</span><span class="linebreak"></span>
<span class="line">hoc sine nec primas fas est attollere taedas).</span><span class="linebreak"></span>
<span class="line">conspicitur tandem. platano namque ille sub alta</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>fusus inaequales cera texebat avenas</span><span class="linebreak"></span>
<span class="line">Maenaliosque modos et pastoralia labris</span><span class="linebreak"></span>
<span class="line">murmura temptabat relegens orisque recursu</span><span class="linebreak"></span>
<span class="line">dissimilem tenui variabat harundine ventum.</span><span class="linebreak"></span>
<span class="line indent1">Restitit ut vidit Venerem, digitisque remissis</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>ad terram tacito defluxit fistula flatu.</span><span class="linebreak"></span>
</p></section><notes></notes></section>