<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">aeternam ne perdat avem, flammasque fideles</span><span class="linebreak"></span>
<span class="line">admonet, ut rerum decus inmortale remittant.</span><span class="linebreak"></span>
<span class="line indent1"><span class="br"></span><span class="lineNumber">65</span><span class="br"></span>Continuo dispersa vigor per membra volutus</span><span class="linebreak"></span>
<span class="line">aestuat et venas recidivus sanguis inundat.</span><span class="linebreak"></span>
<span class="line">victuri cineres nullo cogente moveri</span><span class="linebreak"></span>
<span class="line">incipiunt plumaque rudem vestire favillam.</span><span class="linebreak"></span>
<span class="line">qui fuerat genitor, natus nunc prosilit idem</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>succeditque novus: geminae confinia vitae</span><span class="linebreak"></span>
<span class="line">exiguo medius discrimine separat ignis.</span><span class="linebreak"></span>
<span class="line indent1">Protinus ad Nilum manes sacrare paternos</span><span class="linebreak"></span>
<span class="line">auctoremque globum Phariae telluris ad oras</span><span class="linebreak"></span>
<span class="line">ferre iuvat. velox alienum pergit in orbem</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>portans gramineo clausum velamine funus.</span><span class="linebreak"></span>
<span class="line">innumerae comitantur aves stipatque volantem</span><span class="linebreak"></span>
<span class="line">alituum suspensa cohors. exercitus ingens</span><span class="linebreak"></span>
<span class="line">obnubit vario late convexa meatu.</span><span class="linebreak"></span>
<span class="line">nec quisquam tantis e milibus obvius audet</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>ire duci, sed regis iter fragrantis adorant.</span><span class="linebreak"></span>
<span class="line">non ferus accipiter, non armiger ipse Tonantis</span><span class="linebreak"></span>
<span class="line">bella movet: commune facit reverentia foedus.</span><span class="linebreak"></span>
<span class="line">talis barbaricas flavo de Tigride turmas</span><span class="linebreak"></span>
<span class="line">ductor Parthus agit: gemmis et divite cultu</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>luxurians sertis apicem regalibus ornat;</span><span class="linebreak"></span>
<span class="line">auro frenat equum, perfusam murice vestem</span><span class="linebreak"></span>
<span class="line">Assyria signatur acu tumidusque regendo</span><span class="linebreak"></span>
<span class="line">celsa per famulas acies dicione superbit.</span><span class="linebreak"></span>
<span class="line indent1">Clara per Aegyptum placidis notissima sacris</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>urbs Titana colit, centumque adcline columnis</span><span class="linebreak"></span>
<span class="line">invehitur templum Thebano monte revulsis.</span><span class="linebreak"></span>
</p></section><notes></notes></section>