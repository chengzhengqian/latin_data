<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">excessit iam poena modum. concede iacenti.</span><span class="linebreak"></span>
<span class="line">en adsum; veniam confessus crimina posco.</span><span class="linebreak"></span>
<span class="line indent1">Manibus Hectoreis atrox ignovit Achilles.</span><span class="linebreak"></span>
<span class="line">ultrices Furias matris placavit Orestes.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>reddidit Alcides Priamo, quas ceperat, arces.</span><span class="linebreak"></span>
<span class="line">Pellaeum iuvenem regum flexere ruinae:</span><span class="linebreak"></span>
<span class="line">Darium famulis manibus doluisse peremptum</span><span class="linebreak"></span>
<span class="line">fertur et ingenti solatus fata sepulchro;</span><span class="linebreak"></span>
<span class="line">tradita captivo spatiosior India Poro.</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>conditor hic patriae; sic hostibus ille pepercit;</span><span class="linebreak"></span>
<span class="line">hunc virtus tua digna sequi. quemcumque deorum</span><span class="linebreak"></span>
<span class="line">laesimus, insultet iugulo pascatque furorem.</span><span class="linebreak"></span>
<span class="line indent1">Gratia defluxit, sequitur feralis egestas;</span><span class="linebreak"></span>
<span class="line">desolata domus, caris spoliamur amicis:</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>hunc tormenta necant, hic undique truditur exul.</span><span class="linebreak"></span>
<span class="line">quid superest damnis? quae saeva pericula restant?</span><span class="linebreak"></span>
<span class="line indent1">Emollit rabiem praedae mortisque facultas.</span><span class="linebreak"></span>
<span class="line">praetereunt subiecta ferae, torvique leones,</span><span class="linebreak"></span>
<span class="line">quae stravisse calent, eadem prostrata relinquunt</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>nec nisi bellantis gaudent cervice iuvenci</span><span class="linebreak"></span>
<span class="line">nobiliore fame. secuit nascentia vota</span><span class="linebreak"></span>
<span class="line">livor et ingesto turbavit gaudia luctu:</span><span class="linebreak"></span>
<span class="line">iamiam suppliciis fessos humilesque serenus</span><span class="linebreak"></span>
<span class="line">respice. quid tanta dignaris mole clientem?</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>in brevibus numquam sese probat Aeolus undis,</span><span class="linebreak"></span>
<span class="line">nec capit angustus Boreae certamina collis:</span><span class="linebreak"></span>
<span class="line">Alpes ille quatit, Rhodopeia culmina lassat.</span><span class="linebreak"></span>
<span class="line">incubuit numquam caelestis flamma salictis</span><span class="linebreak"></span>
</p></section><notes></notes></section>