<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">15</span><span class="br"></span>pugnando dabitur; praestat victoria mundum.</span><span class="linebreak"></span>
<span class="line">sentiet ille meas tandem Saturnius iras,</span><span class="linebreak"></span>
<span class="line">cognoscet, quid Terra potest, si viribus ullis</span><span class="linebreak"></span>
<span class="line">vincor, si Cybele nobis meliora creavit!</span><span class="linebreak"></span>
<span class="line">cur nullus Telluris honos? cur semper acerbis</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>me damnis urgere solet? quae forma nocendi</span><span class="linebreak"></span>
<span class="line">defuit? hinc volucrem vivo sub pectore pascit</span><span class="linebreak"></span>
<span class="line">infelix Scythica fixus convalle Prometheus;</span><span class="linebreak"></span>
<span class="line">hinc Atlantis apex flammantia pondera fulcit</span><span class="linebreak"></span>
<span class="line">et per canitiem glacies asperrima durat.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>quid dicam Tityon, cuius sub vulture saevo</span><span class="linebreak"></span>
<span class="line">viscera nascuntur gravibus certantia poenis?</span><span class="linebreak"></span>
<span class="line">sed vos, o tandem veniens exercitus ultor,</span><span class="linebreak"></span>
<span class="line">solvite Titanas vinclis, defendite matrem.</span><span class="linebreak"></span>
<span class="line">sunt freta, sunt montes: nostris ne parcite membris;</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>in Iovis exitium telum non esse recuso.</span><span class="linebreak"></span>
<span class="line">ite, precor, miscete polum, rescindite turres</span><span class="linebreak"></span>
<span class="line">sidereas. rapiat fulmen sceptrumque Typhoeus;</span><span class="linebreak"></span>
<span class="line">Enceladi iussis mare serviat; alter habenas</span><span class="linebreak"></span>
<span class="line">Aurorae pro Sole regat: te Delphica laurus</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>stringet, Porphyrion, Cirrhaeaque templa tenebis.‚Äù</span><span class="linebreak"></span>
<span class="line indent1">His ubi consiliis animos elusit inanes,</span><span class="linebreak"></span>
<span class="line">iam credunt vicisse deos mediisque revinctum</span><span class="linebreak"></span>
<span class="line">Neptunum traxisse fretis; hic sternere Martem</span><span class="linebreak"></span>
<span class="line">cogitat, hic Phoebi laceros divellere crines;</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>hic sibi promittit Venerem speratque Dianae</span><span class="linebreak"></span>
<span class="line">coniugium castamque cupit violare Minervam.</span><span class="linebreak"></span>
</p></section><notes></notes></section>