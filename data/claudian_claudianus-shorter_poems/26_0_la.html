<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">5</span><span class="br"></span>unde rubet ventura dies longeque coruscis</span><span class="linebreak"></span>
<span class="line">nox adflata rotis refugo pallescit amictu:</span><span class="linebreak"></span>
<span class="line">haec fortunatus nimium Titanius ales</span><span class="linebreak"></span>
<span class="line">regna colit solusque plaga defensus iniqua</span><span class="linebreak"></span>
<span class="line">possidet intactas aegris animalibus oras</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>saeva nec humani patitur contagia mundi.</span><span class="linebreak"></span>
<span class="line">par volucer superis, stellas qui vividus aequat</span><span class="linebreak"></span>
<span class="line">durando membrisque terit redeuntibus aevum,</span><span class="linebreak"></span>
<span class="line">non epulis saturare famem, non fontibus ullis</span><span class="linebreak"></span>
<span class="line">adsuetus prohibere sitim; sed purior illum</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>solis fervor alit ventosaque pabula potat</span><span class="linebreak"></span>
<span class="line">Tethyos, innocui carpens alimenta vaporis.</span><span class="linebreak"></span>
<span class="line">arcanum radiant oculi iubar. igneus ora</span><span class="linebreak"></span>
<span class="line">cingit honos. rutilo cognatum vertice sidus</span><span class="linebreak"></span>
<span class="line">attollit cristatus apex tenebrasque serena</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>luce secat. Tyrio pinguntur crura veneno.</span><span class="linebreak"></span>
<span class="line">antevolant Zephyros pinnae, quas caerulus ambit</span><span class="linebreak"></span>
<span class="line">flore color sparsoque super ditescit in auro.</span><span class="linebreak"></span>
<span class="line indent1">Hic neque concepto fetu nec semine surgit,</span><span class="linebreak"></span>
<span class="line">sed pater est prolesque sui nulloque creante</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>emeritos artus fecunda morte reformat</span><span class="linebreak"></span>
<span class="line">et petit alternam totidem per funera vitam.</span><span class="linebreak"></span>
<span class="line">namque ubi mille vias longinqua retorserit aestas,</span><span class="linebreak"></span>
<span class="line">tot ruerint hiemes, totiens ver cursibus actum,</span><span class="linebreak"></span>
<span class="line">quas tulit autumnus, dederit cultoribus umbras:</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>tum multis gravior tandem subiungitur annis</span><span class="linebreak"></span>
<span class="line">lustrorum numero victus: ceu lassa procellis</span><span class="linebreak"></span>
<span class="line">ardua Caucasio nutat de culmine pinus</span><span class="linebreak"></span>
<span class="line">seram ponderibus pronis tractura ruinam;</span><span class="linebreak"></span>
<span class="line">pars cadit adsiduo flatu, pars imbre peresa</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>rumpitur, abripuit partem vitiosa vetustas.</span><span class="linebreak"></span>
</p></section><notes></notes></section>