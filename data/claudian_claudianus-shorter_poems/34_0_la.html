<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">fons Aganippea Permessius educat unda:</span><span class="linebreak"></span>
<span class="line">unde piae pascuntur apes et prata legentes</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>transmittunt saeclis Heliconia mella futuris.</span><span class="linebreak"></span>
<span class="line indent1">Dignius an vates alios exercuit unum</span><span class="linebreak"></span>
<span class="line">femineae virtutis opus? quod sponte redempto</span><span class="linebreak"></span>
<span class="line">casta maritali successit Thessala fato</span><span class="linebreak"></span>
<span class="line">inque suos migrare virum non abnuit annos,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>hoc Grai memorant. Latiis movet ora Camenis</span><span class="linebreak"></span>
<span class="line">praescia fatorum Tanaquil rediensque per undas</span><span class="linebreak"></span>
<span class="line">Cloelia Thybrinas et eodem flumine ducens</span><span class="linebreak"></span>
<span class="line">Claudia virgineo cunctantem crine Cybeben.</span><span class="linebreak"></span>
<span class="line">anne aliud toto molitur carminis actu</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>Maeonii mens alta senis? quod stagna Charybdis</span><span class="linebreak"></span>
<span class="line">armavit, quod Scylla canes, quod pocula Circe,</span><span class="linebreak"></span>
<span class="line">Antiphatae vitata fames surdoque carina</span><span class="linebreak"></span>
<span class="line">remige Sirenum cantus transvecta tenaces,</span><span class="linebreak"></span>
<span class="line">lumine fraudatus Cyclops, contempta Calypso:</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Penelopae decus est atque uni tanta paratur</span><span class="linebreak"></span>
<span class="line">scaena pudicitiae. terrae pelagique labores</span><span class="linebreak"></span>
<span class="line">et saevi totidem bellis quot fluctibus anni</span><span class="linebreak"></span>
<span class="line">coniugii docuere fidem. sit Claudia felix</span><span class="linebreak"></span>
<span class="line">teste dea castosque probet sub numine mores</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>absolvens puppisque moras crimenque pudoris:</span><span class="linebreak"></span>
<span class="line">Penelope trahat arte procos fallatque furentes</span><span class="linebreak"></span>
<span class="line">stamina nocturnae relegens Laertia telae:</span><span class="linebreak"></span>
<span class="line">non tamen audebunt titulis certare Serenae.</span><span class="linebreak"></span>
</p></section><notes></notes></section>