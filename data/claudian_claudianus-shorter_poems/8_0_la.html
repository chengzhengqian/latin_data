<section class="div1 language" lang="la"><header><hgroup><h1>Claudian</h1></hgroup></header><section class="div2">
</section>
<section class="div2">
<h2><span class="ac">XVII. (L.)</span></h2>
<h2><span class="italic">De piis fratribus et de statuis eorum quae sunt apud Catinam.</span></h2>
<p class="lineGroup">
<span class="line">Adspice sudantes venerando pondere fratres,</span><span class="linebreak"></span>
<span class="line indent1">divino meritos semper honore coli,</span><span class="linebreak"></span>
<span class="line">iusta quibus rapidae cessit reverentia flammae</span><span class="linebreak"></span>
<span class="line indent1">et mirata vagas reppulit Aetna faces.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>complexi manibus fultos cervice parentes</span><span class="linebreak"></span>
<span class="line indent1">attollunt vultus accelerantque gradus.</span><span class="linebreak"></span>
<span class="line">grandaevi gemina sublimes prole feruntur</span><span class="linebreak"></span>
<span class="line indent1">et cara natos implicuere mora.</span><span class="linebreak"></span>
<span class="line">nonne vides, ut saeva senex incendia monstret?</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>ut trepido genetrix invocet ore deos?</span><span class="linebreak"></span>
<span class="line">erexit formido comam, perque omne metallum</span><span class="linebreak"></span>
<span class="line indent1">fusus in attonito palluit aere tremor.</span><span class="linebreak"></span>
<span class="line">in iuvenum membris animosus cernitur horror</span><span class="linebreak"></span>
<span class="line indent1">atque oneri metuens impavidusque sui.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>reiectae vento chlamydes. dextram exerit ille</span><span class="linebreak"></span>
<span class="line indent1">contentus laeva sustinuisse patrem;</span><span class="linebreak"></span>
<span class="line">ast illi duplices in nodum colligit ulnas</span><span class="linebreak"></span>
<span class="line indent1">cautior in sexu debiliore labor.</span><span class="linebreak"></span>
<span class="line">hoc quoque praeteriens oculis ne forte relinquas,</span><span class="linebreak"></span>
<span class="line indent1"><span class="br"></span><span class="lineNumber">20</span><span class="br"></span>artificis tacitae quod meruere manus:</span><span class="linebreak"></span>
<span class="line">nam consanguineos eadem cum forma figuret,</span><span class="linebreak"></span>
<span class="line indent1">hic propior matri fit tamen, ille patri.</span><span class="linebreak"></span>
</p></section><notes></notes></section>