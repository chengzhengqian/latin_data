<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line indent1">Interea superos praenuntia convocat Iris.</span><span class="linebreak"></span>
<span class="line">qui fluvios, qui stagna colunt, cinguntur et ipsi</span><span class="linebreak"></span>
<span class="line">auxilio Manes; nec te, Proserpina, longe</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>umbrosae tenuere fores; rex ipse silentum</span><span class="linebreak"></span>
<span class="line">Lethaeo vehitur curru lucemque timentes</span><span class="linebreak"></span>
<span class="line">insolitam mirantur equi trepidoque volatu</span><span class="linebreak"></span>
<span class="line">spissas caeruleis tenebras e naribus efflant.</span><span class="linebreak"></span>
<span class="line">ac velut hostilis cum machina terruit urbem,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>undique concurrunt arcem defendere cives:</span><span class="linebreak"></span>
<span class="line">haud secus omnigenis coeuntia numina turmis</span><span class="linebreak"></span>
<span class="line">ad patris venere domos. tum Iuppiter infit:</span><span class="linebreak"></span>
<span class="line indent1">“O numquam peritura cohors, o debita semper</span><span class="linebreak"></span>
<span class="line">caelo progenies, nullis obnoxia fatis:</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>cernitis ut Tellus nostrum coniuret in orbem</span><span class="linebreak"></span>
<span class="line">prole nova dederitque alios interrita partus?</span><span class="linebreak"></span>
<span class="line">ergo, quot dederit natos, tot funera matri</span><span class="linebreak"></span>
<span class="line">reddamus: longo maneat per saecula luctu</span><span class="linebreak"></span>
<span class="line">tanto pro numero paribus damnata sepulcris.”</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>Iam tuba nimborum sonuit, iam signa ruendi</span><span class="linebreak"></span>
<span class="line">his Aether, his Terra dedit confusaque rursus</span><span class="linebreak"></span>
<span class="line">pro domino Natura timet. discrimina rerum</span><span class="linebreak"></span>
<span class="line">miscet turba potens: nunc insula deserit aequor,</span><span class="linebreak"></span>
<span class="line">nunc scopuli latuere mari. quot litora restant</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>nuda! quot antiquas mutarunt flumina ripas!</span><span class="linebreak"></span>
<span class="line">hic rotat Haemonium praeduris viribus Oeten;</span><span class="linebreak"></span>
<span class="line">hic iuga conixus manibus Pangaea coruscat;</span><span class="linebreak"></span>
<span class="line">hunc armat glacialis Athos; hoc Ossa movente</span><span class="linebreak"></span>
<span class="line">tollitur; hic Rhodopen Hebri cum fonte revellit</span><span class="linebreak"></span>
</p></section><notes></notes></section>