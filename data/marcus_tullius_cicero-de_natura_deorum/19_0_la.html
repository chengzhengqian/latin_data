<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Nec audiendus eius auditor Strato, is qui physicus appellatur, qui omnem vim divinam in natura sitam esse censet, quae causas gignendi augendi minuendi habeat sed careat omni et sensu et figura.</p>
<span class="br"></span><span class="lineNumber">36</span><span class="br"></span><p>XIV. “Zeno autem, ut iam ad vestros, Balbe, veniam, naturalem legem divinam esse censet, eamque vim obtinere recta imperantem prohibentemque contraria. Quam legem quo modo efficiat animantem intellegere non possumus; deum autem animantem certe volumus esse. Atque hic idem alio loco aethera deum dicit—si intellegi potest nihil sentiens deus, qui numquam nobis occurrit neque in precibus neque in optatis neque in votis; aliis autem libris rationem quandam per omnem<a class="footnoteLink" href="#note_LCL268_38_1" id="target_note_LCL268_38_1"><sup>1</sup></a> naturam rerum pertinentem vi divina esse adfectam putat. Idem astris hoc idem tribuit, tum annis mensibus annorumque mutationibus. Cum vero Hesiodi Theogoniam, id est originem deorum, interpretatur, tollit omnino usitatas perceptasque. cognitiones deorum; neque enim Iovem neque Iunonem neque Vestam neque quemquam qui ita appellatur<a class="footnoteLink" href="#note_LCL268_38_2" id="target_note_LCL268_38_2"><sup>2</sup></a> in deorum habet numero, sed rebus inanimis atque mutis per quandam <span class="br"></span><span class="lineNumber">37</span><span class="br"></span> significationem haec docet tributa nomina. Cuius discipuli Aristonis non minus magno in errore sententia est, qui neque formam dei intellegi posse censeat neque in deis sensum esse dicat, dubitetque omnino deus animans necne sit. Cleanthes autem, qui Zenonem audivit una cum eo quem proxime nominavi, tum ipsum mundum deum dicit esse, tum 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_38_1"><a class="footnoteCrossrefLink" href="#target_note_LCL268_38_1" title="Click to highlight in text"><sup class="lineRef">1</sup>omnem <span class="italic">dett</span>.: omnium.</a></li><script type="text/javascript">document.getElementById('note_LCL268_38_1').style.display = "none";</script><li class="note" id="note_LCL268_38_2"><a class="footnoteCrossrefLink" href="#target_note_LCL268_38_2" title="Click to highlight in text"><sup class="lineRef">2</sup>appellatur <span class="italic">dett</span>.: appelletur.</a></li><script type="text/javascript">document.getElementById('note_LCL268_38_2').style.display = "none";</script></ul></section></notes></section>