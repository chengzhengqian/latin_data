<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

concedimus intellegentes esse deos, concedimus etiam providentes et rerum quidem maxumarum. Ergo utrum ignorant quae res maxumae sint quoque eae modo tractandae et tuendae, an vim non habent qua tantas res sustineant et gerant? At et ignoratio rerum aliena naturae deorum est et sustinendi muneris propter inbecillitatem difficultas minime cadit in maiestatem deorum. Ex quo efficitur id quod volumus, deorum providentia mundum administrari.</p>
<span class="br"></span><span class="lineNumber">78</span><span class="br"></span><p>XXXI. Atqui necesse est cum sint di (si modo sunt, ut profecto sunt) animantis esse, nec solum animantis sed etiam rationis compotes inter seque quasi civili conciliatione et societate coniunctos, unum mundum ut communem rem publicam atque <span class="br"></span><span class="lineNumber">79</span><span class="br"></span> urbem aliquam regentis. Sequitur ut eadem sit in iis quae humano in genere ratio, eadem veritas utrobique sit eademque lex, quae est recti praeceptio pravique depulsio. Ex quo intellegitur prudentiam quoque et mentem a deis ad homines pervenisse; ob eamque causam maiorum institutis Mens Fides Virtus Concordia consecratae et publice dedicatae sunt, quae qui convenit penes deos esse negare cum earum<a class="footnoteLink" href="#note_LCL268_198_1" id="target_note_LCL268_198_1"><sup>1</sup></a> augusta et sancta simulacra veneremur? Quodsi inest in hominum genere mens fides virtus concordia, unde haec in terram nisi ab superis defluere potuerunt? Cumque sint in nobis consilium ratio prudentia, necesse est deos haec ipsa habere maiora, nec habere solum sed etiam iis uti in maxumis et 
</p></section><notes><section class="footnotes"><ul><li class="note" id="note_LCL268_198_1"><a class="footnoteCrossrefLink" href="#target_note_LCL268_198_1" title="Click to highlight in text"><sup class="lineRef">1</sup>earum <span class="italic">ed</span>.: eorum.</a></li><script type="text/javascript">document.getElementById('note_LCL268_198_1').style.display = "none";</script></ul></section></notes></section>