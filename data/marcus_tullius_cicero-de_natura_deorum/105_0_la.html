<section class="div1 language" lang="la"><header><hgroup><h1>Cicero</h1></hgroup></header><section class="div2">
<blockquote><p>
<span class="line indent20">Silvani melo</span><span class="linebreak"></span>
<span class="line">consimilem ad aures cantum et auditum refert.</span><span class="linebreak"></span>
</p></blockquote>
<span class="br"></span><span class="lineNumber">90</span><span class="br"></span><p>Ergo ut hic primo aspectu inanimum quiddam sensuque vacuum se putat cernere, post autem signis certioribus quale sit id de quo dubitaverat incipit suspicari, sic philosophi debuerunt, si forte eos primus aspectus mundi conturbaverat, postea, cum vidissent motus eius finitos et aequabiles omniaque ratis ordinibus moderata inmutabilique constantia, intellegere inesse aliquem non solum habitatorem in hac caelesti ac divina domo sed etiam rectorem et moderatorem et tamquam architectum tanti operis tantique muneris.</p>
<p>XXXVI. “Nunc autem mihi videntur ne suspicari quidem quanta sit admirabilitas caelestium rerum <span class="br"></span><span class="lineNumber">91</span><span class="br"></span> atque terrestrium. Principio enim terra sita in media parte mundi circumfusa undique est hac animali spirabilique natura cui nomen est aer—Graecum illud quidem sed perceptum iam tamen usu a nostris; tritum est enim pro Latino. Hunc rursus amplectitur inmensus aether, qui constat ex altissimis ignibus—mutuemur hoc quoque verbum, dicaturque tam aether Latine quam dicitur aer, etsi interpretatur Pacuvius:</p>
<p>hoc quod memoro nostri caelum, Graii perhibent aethera—quasi vero non Graius hoc dicat! ‘At Latine loquitur.’ 

</p></section><notes></notes></section>