<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
aut in gymnasium aut in forum venerit, cum videat omnium rerum rationem modum disciplinam non possit ea sine causa fieri iudicare sed esse aliquem intellegat qui praesit et cui pareatur, multo magis in tantis motionibus tantisque vicissitudinibus, tam multarum rerum atque tantarum ordinibus, in quibus nihil umquam inmensa et infinita vetustas mentita sit, statuat necesse est ab aliqua mente tantos naturae motus gubernari.</p>
<span class="br"></span><span class="lineNumber">16</span><span class="br"></span><p>VI. “Chrysippus quidem, quamquam est acerrimo ingenio, tamen ea dicit ut ab ipsa natura didicisse non ut ipse repperisse videatur. ‘Si enim’ inquit ‘est aliquid in rerum natura quod hominis mens quod ratio quod vis quod potestas humana efficere non possit, est certe id quod illud efficit homine melius; atqui res caelestes omnesque eae quarum est ordo sempiternus ab homine confici non possunt; est igitur id quo<a class="footnoteLink" href="#note_LCL268_138_1" id="target_note_LCL268_138_1"><sup>1</sup></a> illa conficiuntur homine melius; id autem quid potius dixeris quam deum? Etenim si di non sunt, quid esse potest in rerum natura homine melius? in eo enim solo est ratio, qua nihil potest esse praestantius; esse autem hominem qui nihil in omni mundo melius esse quam se putet desipientis adrogantiae est; ergo est aliquid melius; est igitur profecto deus.’ <span class="br"></span><span class="lineNumber">17</span><span class="br"></span> An vero si domum magnam pulchramque videris non possis adduci ut etiamsi dominum non videas 
</p></section><notes><section class="footnotes"><ul><li class="note" id="note_LCL268_138_1"><a class="footnoteCrossrefLink" href="#target_note_LCL268_138_1" title="Click to highlight in text"><sup class="lineRef">1</sup>a quo <span class="italic">dett</span>.</a></li><script type="text/javascript">document.getElementById('note_LCL268_138_1').style.display = "none";</script></ul></section></notes></section>