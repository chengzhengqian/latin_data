<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

vocant) non sensu praeditis sed concurrentibus temere atque casu mundum esse perfectum, vel innumerabiles potius in omni puncto temporis alios nasci alios interire,—quodsi mundum efficere potest concursus atomorum, cur porticum cur templum cur domum cur urbem non potest, quae sunt minus operosa et multo<a class="footnoteLink" href="#note_LCL268_214_1" id="target_note_LCL268_214_1"><sup>1</sup></a> quidem [faciliora]<a class="footnoteLink" href="#note_LCL268_214_2" id="target_note_LCL268_214_2"><sup>2</sup></a>? Certe ita temere de mundo effutiunt ut mihi quidem numquam hunc admirabilem caeli ornatum (qui locus est proximus) suspexisse videantur. Praeclare ergo Aristoteles <span class="br"></span><span class="lineNumber">95</span><span class="br"></span> ‘Si essent’ inquit ‘qui sub terra semper habitavissent bonis et inlustribus domiciliis quae essent ornata signis atque picturis instructaque rebus iis omnibus quibus abundant ii qui beati putantur, nec tamen exissent umquam supra terram, accepissent autem fama et auditione esse quoddam numen et vim deorum, deinde aliquo tempore patefactis terrae faucibus ex illis abditis sedibus evadere in haec loca quae nos incolimus atque exire potuissent: cum repente terram et maria caelumque vidissent, nubium magnitudinem ventorumque vim cognovissent aspexissentque solem eiusque cum magnitudinem pulchritudinemque tum etiam efficientiam cognovissent, quod is diem efficeret toto caelo luce diffusa, cum autem terras nox opacasset, tum caelum totum cernerent astris distinctum et ornatum lunaeque luminum varietatem tum crescentis tum senescentis eorumque omnium ortus et occasus atque in omni aeternitate ratos inmutabilosque cursus—quae cum viderent, profecto et esse 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_214_1"><a class="footnoteCrossrefLink" href="#target_note_LCL268_214_1" title="Click to highlight in text"><sup class="lineRef">1</sup>multa <span class="italic">B</span>.</a></li><script type="text/javascript">document.getElementById('note_LCL268_214_1').style.display = "none";</script><li class="note inline" id="note_LCL268_214_2"><a class="footnoteCrossrefLink" href="#target_note_LCL268_214_2" title="Click to highlight in text"><sup class="lineRef">2</sup><span class="italic">secl. Madvig</span>.</a></li><script type="text/javascript">document.getElementById('note_LCL268_214_2').style.display = "none";</script></ul></section></notes></section>