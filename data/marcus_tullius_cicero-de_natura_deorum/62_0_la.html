<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">3</span><span class="br"></span> sentirem quam quid sentirem posse dicere? Quodsi haberem aliquid quod liqueret, tamen te vicissim audire vellem, cum ipse tam multa dixissem.”</p>
<p>Tum Balbus: “Geram tibi morem; et agam quam brevissume potero, etenim convictis Epicuri erroribus longa de mea disputatione detracta oratio est. Omnino dividunt nostri totam istam de dis inmortalibus quaestionem in partis quattuor: primum docent esse deos, deinde quales sint, tum mundum ab iis administrari, postremo consulere eos rebus humanis. Nos autem hoc sermone quae priora duo sunt sumamus; tertium et quartum, quia maiora sunt, puto esse in aliud tempus differenda.”</p>
<p>“Minime vero” inquit Cotta; “nam et otiosi sumus et iis de rebus agimus quae sunt etiam negotiis anteponendae.”</p>
<span class="br"></span><span class="lineNumber">4</span><span class="br"></span><p>II. Tum Lucilius “Ne egere quidem videtur” inquit “oratione prima pars. Quid enim potest esse tam apertum tamque perspicuum, cum caelum suspeximus caelestiaque contemplati sumus, quam esse aliquod numen praestantissimae mentis quo haec regantur? Quod ni ita esset, qui potuisset adsensu omnium dicere Ennius:</p>
<blockquote><p>
<span class="line">Aspice hoc sublime candens, quem invocant omnes Iovem,</span><span class="linebreak"></span>
</p></blockquote>
<p>illum vero et Iovem et dominatorem rerum et omnia nutu regentem et, ut idem Ennius,</p>
<blockquote><p>
<span class="line">patrem divumque hominumque,</span><span class="linebreak"></span>
</p></blockquote>
</section><notes></notes></section>