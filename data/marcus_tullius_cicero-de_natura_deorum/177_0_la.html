<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">70</span><span class="br"></span> omnino quam tam munifice et tam large dari. Quam ob rem si mens voluntasque divina idcirco consuluit hominibus quod iis est largita rationem, iis solis consuluit quos bona ratione donavit, quos videmus si modo ulli sunt esse perpaucos. Non placet autem paucis a dis inmortalibus esse consultum; sequitur ergo ut nemini consultum sit.</p>
<p>XXVIII. â€œHuic loco sic soletis occurrere: non idcirco non optume nobis a dis esse provisum quod multi eorum beneficio perverse uterentur; etiam patrimoniis multos male uti, nec ob eam causam eos beneficium a patribus nullum habere. Quisquamne istuc negat? aut quae est in collatione ista similitudo? Nec enim Herculi nocere Deianira voluit cum ei tunicam sanguine Centauri tinctam dedit, nec prodesse Pheraeo Iasoni is qui gladio vomicam eius aperuit quam sanare medici non potuerant. Multi enim et cum obesse vellent profuerunt et cum prodesse obfuerunt; ita non fit ex eo quod datur ut voluntas eius qui dederit appareat, nec si is qui accepit bene utitur, idcirco is qui dedit amice dedit. <span class="br"></span><span class="lineNumber">71</span><span class="br"></span> Quae enim libido quae avaritia quod facinus aut suscipitur nisi consilio capto aut sine animi motu et cogitatione, id est ratione, perficitur? Nam omnis opinio ratio est, et quidem bona ratio si vera, mala autem si falsa est opinio. Sed a deo tantum rationem habemus, si modo habemus, bonam autem <span class="br"></span><span class="lineNumber"></span><span class="br"></span>
</p></section><notes></notes></section>