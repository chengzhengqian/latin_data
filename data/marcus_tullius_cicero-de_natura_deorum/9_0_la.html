<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

venissem, offendi eum sedentem in exedra et cum C. Velleio senatore disputantem, ad quem tum Epicurei primas ex nostris hominibus deferebant. Aderat etiam Q. Lucilius Balbus, qui tantos progressus habebat in Stoicis ut cum excellentibus in eo genere Graecis compararetur.</p>
<p>Tum ut me Cotta vidit, “Peropportune” inquit “venis; oritur enim mihi magna de re altercatio cum Velleio, cui pro tuo studio non est alienum te interesse.”</p>
<span class="br"></span><span class="lineNumber">16</span><span class="br"></span><p>VII. “Atqui mihi quoque videor” inquam “venisse ut dicis opportune. Tres enim trium disciplinarum principes convenistis. M. enim<a class="footnoteLink" href="#note_LCL268_18_1" id="target_note_LCL268_18_1"><sup>1</sup></a> Piso si adesset, nullius philosophiae, earum quidem quae in honore sunt, vacaret locus.”</p>
<p>Tum Cotta “Si,” inquit, “liber Antiochi nostri, qui ab eo nuper ad hunc Balbum missus est, vera loquitur, nihil est quod Pisonem familiarem tuum desideres; Antiocho enim Stoici cum Peripateticis re concinere videntur, verbis discrepare; quo de libro, Balbe, velim scire quid sentias.”</p>
<p>“Egone?” inquit ille, “miror Antiochum hominem in primis acutum non vidisse interesse plurimum inter Stoicos, qui honesta a commodis non nomine sed genere toto diiungerent, et Peripateticos, qui honesta commiscerent cum commodis, ut ea inter se magnitudine et quasi gradibus, non genere differrent. Haec enim est non verborum parva sed rerum permagna 

</p></section><notes><section class="footnotes"><ul><li class="note" id="note_LCL268_18_1"><a class="footnoteCrossrefLink" href="#target_note_LCL268_18_1" title="Click to highlight in text"><sup class="lineRef">1</sup>etiam <span class="italic">Heindorf</span>, autem <span class="italic">Müller</span>.</a></li><script type="text/javascript">document.getElementById('note_LCL268_18_1').style.display = "none";</script></ul></section></notes></section>