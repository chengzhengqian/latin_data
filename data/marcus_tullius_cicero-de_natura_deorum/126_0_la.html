<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">134</span><span class="br"></span> perfectio. Nam cum tribus rebus animantium vita teneatur, cibo potione spiritu, ad haec omnia percipienda os est aptissimum, quod adiunctis naribus spiritu augetur. Dentibus autem in ore constructis manditur<a class="footnoteLink" href="#note_LCL268_252_1" id="target_note_LCL268_252_1"><sup>1</sup></a> atque ab iis<a class="footnoteLink" href="#note_LCL268_252_2" id="target_note_LCL268_252_2"><sup>2</sup></a> extenuatur et mollitur cibus. Eorum adversi acuti morsu dividunt escas, intimi autem conficiunt qui genuini vocantur, quae confectio <span class="br"></span><span class="lineNumber">135</span><span class="br"></span> etiam a lingua adiuvari videtur. Linguam autem ad radices eius haerens excipit stomachus, quo primum inlabuntur ea quae accepta sunt ore. Is utraque ex parte tosillas attingens palato extremo atque intimo terminatur. Atque is agitatione et motibus linguae cum depulsum et quasi detrusum cibum accepit, depellit: ipsius autem partes eae quae sunt infra quam id quod devoratur dilatantur, quae autem supra <span class="br"></span><span class="lineNumber">136</span><span class="br"></span> contrahuntur. Sed cum aspera arteria—sic enim a medicis appellatur—ostium habeat adiunctum linguae radicibus paulo supra quam ad linguam stomachus adnectitur, eaque ad pulmones usque pertineat excipiatque animam eam quae ducta est spiritu, eandemque a pulmonibus respiret et reddat, tegitur quodam quasi operculo, quod ob eam causam datum est ne si quid in eam cibi forte incidisset spiritus impediretur. Sed cum alvi natura subiecta stomacho cibi et potionis sit receptaculum, pulmones autem et cor extrinsecus spiritum ducant, in alvo multa sunt mirabiliter effecta, quae constat fere e 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_252_1"><a class="footnoteCrossrefLink" href="#target_note_LCL268_252_1" title="Click to highlight in text"><sup class="lineRef">1</sup>mandatur <span class="italic">ci. Alan</span>.</a></li><script type="text/javascript">document.getElementById('note_LCL268_252_1').style.display = "none";</script><li class="note inline" id="note_LCL268_252_2"><a class="footnoteCrossrefLink" href="#target_note_LCL268_252_2" title="Click to highlight in text"><sup class="lineRef">2</sup>ab iis <span class="italic">secl. Baiter</span>.</a></li><script type="text/javascript">document.getElementById('note_LCL268_252_2').style.display = "none";</script></ul></section></notes></section>