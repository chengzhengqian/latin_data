<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cum omnes stulti sint sine dubio miserrimi, maxime quod stulti sunt(miserius enim stultitia quid possumus dicere?), deinde quod ita multa sunt incommoda in vita ut ea sapientes commodorum conpensatione leniant, stulti nec vitare venientia possint nec ferre praesentia?</p>
<p>X. Qui vero mundum ipsum animantem sapientemque esse dixerunt, nullo modo viderunt animi natura intellegentis in quam figuram cadere posset. De quo dicam equidem paulo post, <span class="br"></span><span class="lineNumber">24</span><span class="br"></span> nunc autem hactenus: admirabor eorum tarditatem qui animantem inmortalem et eundem beatum rotundum esse velint quod ea forma neget ullam esse pulchriorem Plato; at mihi vel cylindri vel quadrati vel coni vel pyramidis videtur esse formosior. Quae vero vita tribuitur isti rotundo deo? Nempe ut ea celeritate contorqueatur cui par nulla ne cogitari quidem possit; in qua non video ubinam mens constans et vita beata possit insistere. Quodque in nostro corpore si minima ex parte † significetur<a class="footnoteLink" href="#note_LCL268_26_1" id="target_note_LCL268_26_1"><sup>1</sup></a> molestum sit, cur hoc idem non habeatur molestum in deo? Terra enim profecto, quoniam mundi pars est, pars est etiam dei; atqui terrae maxumas regiones inhabitabilis atque incultas videmus, quod pars earum adpulsu solis exarserit, pars obriguerit nive pruinaque longinquo solis abscessu; quae, si mundus est deus, quoniam mundi partes sunt, dei 
</p></section><notes><section class="footnotes"><ul><li class="note" id="note_LCL268_26_1"><a class="footnoteCrossrefLink" href="#target_note_LCL268_26_1" title="Click to highlight in text"><sup class="lineRef">1</sup>sic afficiatur <span class="italic">Schömann</span>: &lt;frigore aut solis igni&gt; uexetur <span class="italic">Goethe</span>.</a></li><script type="text/javascript">document.getElementById('note_LCL268_26_1').style.display = "none";</script></ul></section></notes></section>