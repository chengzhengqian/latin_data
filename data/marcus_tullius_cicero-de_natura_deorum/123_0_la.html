<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

deinde partes corporis et ad procreandum et ad concipiendum aptissimae, et in mare et in femina commiscendorum corporum mirae libidines. Cum autem in locis semen insedit, rapit omnem fere cibum ad sese eoque saeptum<a class="footnoteLink" href="#note_LCL268_246_1" id="target_note_LCL268_246_1"><sup>1</sup></a> fingit animal; quod cum ex utero elapsum excidit, in iis animantibus quae lacte aluntur omnis fere cibus matrum lactescere incipit, eaque quae paulo ante nata sunt sine magistro duce natura mammas appetunt earumque ubertate saturantur. Atque ut intellegamus nihil horum esse fortuitum et haec omnia esse opera providae sollertisque naturae, quae multiplices fetus procreant, ut sues ut canes, iis mammarum data est multitudo, quas easdem paucas habent eae bestiae quae pauca gignunt. <span class="br"></span><span class="lineNumber">129</span><span class="br"></span> Quid dicam quantus amor bestiarum sit in educandis custodiendisque iis quae procreaverunt, usque ad eum finem dum possint se ipsa defendere? etsi pisces, ut aiunt, ova cum genuerunt relinquunt, facile enim illa aqua et sustinentur et fetum fundunt.</p>
<p>LII. Testudines autem et crocodilos dicunt, cum in terra partum ediderint, obruere ova, deinde discedere; ita et nascuntur et educantur ipsa per sese. Iam gallinae avesque reliquae et quietum requirunt ad pariendum locum et cubilia sibi nidosque construunt eosque quam possunt mollissume substernunt, ut quam facillume ova serventur; e quibus pullos cum excuderunt, ita tuentur ut et pinnis foveant ne frigore laedantur et <span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_246_1"><a class="footnoteCrossrefLink" href="#target_note_LCL268_246_1" title="Click to highlight in text"><sup class="lineRef">1</sup>ex eoque conceptum (<span class="italic">vel</span> coeptum)? <span class="italic">Mayor</span>.</a></li><script type="text/javascript">document.getElementById('note_LCL268_246_1').style.display = "none";</script></ul></section></notes></section>