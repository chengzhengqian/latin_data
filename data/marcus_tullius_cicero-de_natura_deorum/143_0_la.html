<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2><span class="ac">Liber Tertius</span></h2>
<span class="br"></span><span class="lineNumber">1</span><span class="br"></span><p>I. Quae cum Balbus dixisset, tum adridens Cotta “Sero” inquit “mihi Balbe praecipis quid defendam; ego enim te disputante quid contra dicerem mecum ipse meditabar, neque tam refellendi tui causa quam ea quae minus intellegebam requirendi. Cum autem suo cuique iudicio sit utendum, difficile factu est me id sentire quod tu velis.”</p>
<span class="br"></span><span class="lineNumber">2</span><span class="br"></span><p>Hic Velleius “Nescis” inquit “quanta cum exspectatione Cotta sim te auditurus. Iucundus enim Balbo nostro sermo tuus contra Epicurum fuit; praebebo igitur ego me tibi vicissim attentum contra Stoicos auditorem. Spero enim te ut soles bene paratum venire.”</p>
<span class="br"></span><span class="lineNumber">3</span><span class="br"></span><p>Tum Cotta “Sic mehercule” inquit “Vellei; neque enim mihi par ratio cum Lucilio est ac tecum fuit.”</p>
<p>“Qui tandem?” inquit ille.</p>
<p>“Quia mihi videtur Epicurus vester de dis inmortalibus non magnopere pugnare: tantum modo negare deos esse non audet ne quid invidiae subeat aut criminis. Cum vero deos nihil agere nihil curare 
</p></section><notes></notes></section>