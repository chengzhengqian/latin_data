<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Quodsi mundi partes natura administrantur, necesse est mundum ipsum natura administrari. Cuius quidem administrate nihil habet in se quod reprehendi possit; ex iis enim naturis quae erant quod effici <span class="br"></span><span class="lineNumber">87</span><span class="br"></span>optimum potuit effectum est. Doceat ergo aliquis potuisse melius; sed nemo umquam docebit, et si quis corrigere aliquid volet aut deterius faciet aut id quod fieri non potuerit desiderabit.</p>
<p>â€œQuodsi omnes mundi partes ita constitutae sunt ut neque ad usum meliores potuerint esse neque ad speciem pulcriores, videamus utrum ea fortuitane sint an eo statu quo cohaerere nullo modo potuerint nisi sensu moderante divinaque providentia. Si igitur meliora sunt ea quae natura quam illa quae arte perfecta sunt, nec ars efficit quicquam sine ratione, ne natura quidem rationis expers est habenda. Qui igitur convenit, signum aut tabulam pictam cum aspexeris, scire adhibitam esse artem, cumque procul cursum navigii videris, non dubitare quin id ratione atque arte moveatur, aut cum solarium vel descriptum vel ex aqua contemplere, intellegere declarari horas arte non casu, mundum autem, qui et has ipsas artes et earum artifices et cuncta conplectatur, consilii et rationis esse expertem <span class="br"></span><span class="lineNumber">88</span><span class="br"></span> putare? Quodsi in Scythiam aut in Britanniam sphaeram aliquis tulerit hanc quam nuper familiaris noster effecit Posidonius, cuius singulae conversiones idem efficiunt in sole et in luna et in quinque stellis 
</p></section><notes></notes></section>