<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nulla est si in ea discrimen nullum est bonorum et malorum.</p>
<span class="br"></span><span class="lineNumber">86</span><span class="br"></span><p>“‘At enim minora di neglegunt, neque agellos singulorum nec viticulas persequuntur, nec si uredo aut grando quippiam nocuit, id Iovi animadvertendum fuit; ne in regnis quidem reges omnia minima curant’: sic enim dicitis. Quasi ego paulo ante de fundo Formiano P. Rutilii sim questus, non de amissa salute.</p>
<p>XXXVI. Atque hoc quidem omnes mortales sic habent, externas commoditates, vineta segetes oliveta, ubertatem frugum et fructuum, omnem denique commoditatem prosperitatemque vitae a dis se habere; virtutem autem nemo umquam <span class="br"></span><span class="lineNumber">87</span><span class="br"></span> acceptam deo rettulit. Nimirum recte; propter virtutem enim iure laudamur et in virtute recte gloriamur, quod non contingeret, si id donum a deo non a nobis haberemus. At vero aut honoribus aucti aut re familiari aut si aliud quippiam nacti sumus fortuiti boni aut depulimus mali, tum dis gratias agimus, tum nihil nostrae laudi adsumptum arbitramur. Num quis quod bonus vir esset gratias dis egit umquam? at quod dives, quod honoratus, quod incolumis. Iovemque optumum et maxumum ob eas res appellant, non quod nos iustos temperatos sapientes efficiat, sed quod salvos incolumis opulentos copiosos. <span class="br"></span><span class="lineNumber">88</span><span class="br"></span> Neque Herculi quisquam decumam vovit umquam si sapiens factus esset—quamquam Pythagoras cum in <span class="br"></span><span class="lineNumber"></span><span class="br"></span>
</p></section><notes></notes></section>