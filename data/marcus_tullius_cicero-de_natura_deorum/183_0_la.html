<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent noindent">

et alia permulta; propiora videamus. Cur avunculus meus, vir innocentissumus idemque doctissumus P. Rutilius, in exilio est? cur sodalis meus interfectus domi suae Drusus? cur temperantiae prudentiaeque specimen ante simulacrum Vestae pontifex maximus est Q. Scaevola trucidatus? cur ante etiam tot civitatis principes a Cinna interempti? cur omnium perfidiosissimus C. Marius Q. Catulum praestantissuma dignitate virum mori potuit <span class="br"></span><span class="lineNumber">81</span><span class="br"></span> iubere? Dies deficiat si velim enumerare<a class="footnoteLink" href="#note_LCL268_366_1" id="target_note_LCL268_366_1"><sup>1</sup></a> quibus bonis male evenerit, nec minus si commemorem quibus improbis optime. Cur enim Marius tam feliciter septimum consul domi suae senex est mortuus? cur omnium crudelissimus tam diu Cinna regnavit? At dedit poenas.</p>
<p>XXXIII. Prohiberi melius fuit impedirique ne tot summos viros interficeret quam ipsum aliquando poenas dare. Summo cruciatu supplicioque Q. Varius, homo importunissumus, periit; si quia Drusum ferro Metellum veneno sustulerat, illos conservari melius fuit quam poenas sceleris Varium pendere. Duodequadraginta annos Dionysius tyrannus fuit opulentissumae et beatissumae <span class="br"></span><span class="lineNumber">82</span><span class="br"></span> civitatis; quam multos ante hunc in ipso Graeciae flore Pisistratus! ‘At Phalaris, at Apollodorus poenas sustulit.’ Multis quidem ante cruciatis et necatis. Et praedones multi saepe poenas dant, nec tamen possumus dicere non pluris captivos 
</p></section><notes><section class="footnotes"><ul><li class="note" id="note_LCL268_366_1"><a class="footnoteCrossrefLink" href="#target_note_LCL268_366_1" title="Click to highlight in text"><sup class="lineRef">1</sup>enumerare <span class="italic">Ernesti</span>: numerare.</a></li><script type="text/javascript">document.getElementById('note_LCL268_366_1').style.display = "none";</script></ul></section></notes></section>