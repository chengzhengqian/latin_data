<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
modi sermone et consessu facillimum. Itaque ego ipse pontifex, qui caerimonias religionesque publicas sanctissime tuendas arbitror, is hoc quod primum est, esse deos, persuaded mihi non opinione solum sed etiam ad veritatem plane velim. Multa enim occurrunt quae conturbent, ut interdum nulli esse videantur. <span class="br"></span><span class="lineNumber">62</span><span class="br"></span> Sed vide quam tecum agam liberaliter: quae communia sunt vobis cum ceteris philosophis non attingam, ut hoc ipsum; placet enim omnibus fere mihique ipsi in primis deos esse, itaque non pugno. Rationem tamen eam quae a te adfertur non satis firmam puto.</p>
<p>XXIII. Quod enim omnium gentium generumque hominibus ita videretur, id satis magnum argumentum esse dixisti cur esse deos confiteremur. Quod cum leve per se tum etiam falsum est. Primum enim unde tibi notae sunt opiniones nationum? Equidem arbitror multas esse gentes sic inmanitate efferatas <span class="br"></span><span class="lineNumber">63</span><span class="br"></span> ut apud eas nulla suspicio deorum sit. Quid, Diagoras, ἄθεος qui dictus est, posteaque Theodorus nonne aperte deorum naturam sustulerunt? Nam Abderites quidem Protagoras, cuius a te modo mentio facta est, sophistes temporibus illis vel maximus, cum in principio libri sic posuisset, ‘De divis, neque ut sint neque ut non sint, habeo dicere,’ Atheniensium iussu urbe atque agro est exterminatus librique eius in contione combusti; ex quo equidem existimo <span class="br"></span><span class="lineNumber"></span><span class="br"></span>
</p></section><notes></notes></section>