<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

publicum rei privatae lege Plaetoria, inde everriculum malitiarum omnium iudicium de dolo malo, quod C. Aquillius familiaris noster protulit, quem dolum idem Aquillius tum teneri putat cum aliud sit simulatum <span class="br"></span><span class="lineNumber">75</span><span class="br"></span> aliud actum. Hanc igitur tantam a dis inmortalibus arbitramur malorum sementim esse factam? Si enim rationem hominibus di dederunt, malitiam dederunt; est enim malitia versuta et fallax ratio nocendi; iidem etiam di fraudem dederunt, facinus ceteraque, quorum nihil nec suscipi sine ratione nec effici potest. Utinam igitur, ut illa anus optat</p>
<blockquote><p>
<span class="line indent12">ne in nemore Pelio securibus</span><span class="linebreak"></span>
<span class="line">caesae accidissent abiegnae ad terram trabes,</span><span class="linebreak"></span>
</p></blockquote>
<p>sic istam calliditatem hominibus di ne dedissent! qua perpauci bene utuntur, qui tamen ipsi saepe a male utentibus opprimuntur, innumerabiles autem improbe utuntur, ut donum hoc divinum rationis et consilii ad fraudem hominibus, non ad bonitatem impertitum esse videatur.</p>
<span class="br"></span><span class="lineNumber">76</span><span class="br"></span><p>XXXI. “Sed urgetis identidem hominum esse istam culpam, non deorum—ut si medicus gravitatem morbi, gubernator vim tempestatis accuset; etsi hi quidem homunculi, sed tamen ridiculi: ‘Quis enim te adhibuisset’ dixerit quispiam ‘si ista non essent?’ Contra deum licet disputare liberius: ‘In hominum vitiis ais esse culpam: eam dedisses hominibus rationem,<span class="br"></span><span class="lineNumber"></span><span class="br"></span>
</p></section><notes></notes></section>