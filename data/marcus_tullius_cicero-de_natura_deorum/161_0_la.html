<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
constat ex praetermittendis voluptatibus corporis, cui si locus in caelo est, est etiam voluptatibus. Nam fortis deus intellegi qui potest? in dolore? an in labore? an in periculo? quorum deum nihil attingit. <span class="br"></span><span class="lineNumber">39</span><span class="br"></span> Nec ratione igitur utentem nec virtute ulla praeditum deum intellegere qui possumus?</p>
<p>“Nec vero volgi atque imperitorum inscitiam despicere possum, cum ea considero quae dicuntur a Stoicis. Sunt enim illa imperitorum: piscem Syri venerantur, omne fere genus bestiarum Aegyptii consecraverunt; iam vero in Graecia multos habent ex hominibus deos, Alabandum Alabandis, Tenedii Tennen, Leucotheam quae fuit Ino et eius Palaemonem filium cuncta Graecia, Herculem Aesculapium Tyndaridas; Romulum nostri aliosque compluris, quos quasi novos et adscripticios cives in <span class="br"></span><span class="lineNumber">40</span><span class="br"></span> caelum receptos putant.</p>
<p>XVI. Haec igitur indocti; quid vos philosophi? qui meliora? Omitto illa, sunt enim praeclara: sit sane deus ipse mundus—hoc credo illud esse</p>
<blockquote><p>
<span class="line">sublime candens, quem invocant omnes Iovem.</span><span class="linebreak"></span>
</p></blockquote>
<p>Quare igitur pluris adiungimus deos? Quanta autem est eorum multitudo! Mihi quidem sane multi videntur; singulas enim stellas numeras deos eosque aut beluarum nomine appellas, ut Capram ut Nepam <span class="br"></span><span class="lineNumber"></span><span class="br"></span>
</p></section><notes></notes></section>