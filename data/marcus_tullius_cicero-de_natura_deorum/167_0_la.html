<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

civitatibus intellegi potest augendae virtutis gratia, quo<a class="footnoteLink" href="#note_LCL268_334_1" id="target_note_LCL268_334_1"><sup>1</sup></a> libentius rei publicae causa periculum adiret optimus quisque, virorum fortium memoriam honore deorum immortalium consecratam. Ob eam enim ipsam causam Erechtheus Athenis filiaeque eius in numero deorum sunt; itemque Leonaticum est delubrum Athenis, quod Λεωκόριον nominatur. Alabandenses quidem sanctius Alabandum colunt, a quo est urbs illa condita, quam quemquam nobilium deorum; apud quos non inurbane Stratonicus ut multa, cum quidam ei molestus Alabandum deum esse confirmaret, Herculem negaret, ‘Ergo’ inquit <span class="br"></span><span class="lineNumber">51</span><span class="br"></span> ‘mihi Alabandus tibi Hercules sit iratus.’</p>
<p>XX. Illa autem, Balbe, quae tu a caelo astrisque ducebas, quam longe serpant non vides? Solem deum esse lunamque, quorum alterum Apollinem Graeci alteram Dianam putant. Quodsi Luna dea est, ergo etiam Lucifer ceteraeque errantes numerum deorum obtinebunt; igitur etiam inerrantes. Cur autem Arqui species non in deorum numero reponatur? est enim pulcher, et ob eam causam quia speciem habeat<a class="footnoteLink" href="#note_LCL268_334_2" id="target_note_LCL268_334_2"><sup>2</sup></a> admirabilem Thaumante dicitur &lt;Iris&gt;<a class="footnoteLink" href="#note_LCL268_334_3" id="target_note_LCL268_334_3"><sup>3</sup></a> esse nata. Cuius si divina natura est, quid facies nubibus? Arcus enim ipse e nubibus efficitur quodam modo coloratis; quarum una etiam Centauros peperisse dicitur. Quodsi nubes rettuleris in deos, referendae certe erunt tempestates, quae populi Romani ritibus consecratae sunt. Ergo imbres nimbi procellae turbines dei putandi. Nostri quidem 

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_334_1"><a class="footnoteCrossrefLink" href="#target_note_LCL268_334_1" title="Click to highlight in text"><sup class="lineRef">1</sup>&lt;aut&gt; quo <span class="italic">Lactantius</span>.</a></li><script type="text/javascript">document.getElementById('note_LCL268_334_1').style.display = "none";</script><li class="note" id="note_LCL268_334_2"><a class="footnoteCrossrefLink" href="#target_note_LCL268_334_2" title="Click to highlight in text"><sup class="lineRef">2</sup>habet <span class="italic">dett</span>.</a></li><script type="text/javascript">document.getElementById('note_LCL268_334_2').style.display = "none";</script><li class="note inline" id="note_LCL268_334_3"><a class="footnoteCrossrefLink" href="#target_note_LCL268_334_3" title="Click to highlight in text"><sup class="lineRef">3</sup><span class="italic">add. Antonius Augustinus</span>.</a></li><script type="text/javascript">document.getElementById('note_LCL268_334_3').style.display = "none";</script></ul></section></notes></section>