<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

confirmat, membrisque humanis esse praeditos sed eorum membrorum usum nullum habere, ludere videtur, satisque putare si dixerit esse quandam <span class="br"></span><span class="lineNumber">4</span><span class="br"></span> beatam naturam et aeternam. A Balbo autem animadvertisti credo quam multa dicta sint, quamque etiamsi minus vera tamen apta inter se et cohaerentia. Itaque cogito ut dixi non tam refellere eius orationem quam ea quae minus intellexi requirere. Quare Balbe tibi permitto, responderene mihi malis de singulis rebus quaerenti ex te ea quae parum accepi, an universam audire orationem meam.”</p>
<p>Tum Balbus “Ego vero si quid explanari tibi voles respondere malo, sin me interrogare non tam intellegendi causa quam refellendi, utrum voles faciam: vel ad singula quae requires statim respondebo vel cum peroraris ad omnia.”</p>
<span class="br"></span><span class="lineNumber">5</span><span class="br"></span><p>Tum Cotta “Optime” inquit; “quam ob rem sic agamus ut nos ipsa ducet oratio.</p>
<p>II. Sed ante quam de re, pauca de me. Non enim mediocriter moveor auctoritate tua, Balbe, orationeque ea quae me in perorando cohortabatur ut meminissem me et Cottam esse et pontificem; quod eo credo valebat, ut opiniones quas a maioribus accepimus de dis inmortalibus, sacra caerimonias religionesque defenderem. Ego vero eas defendam semper semperque 
</p></section><notes></notes></section>