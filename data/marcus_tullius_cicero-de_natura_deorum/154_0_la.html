<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

adfert pater iste Stoicorum quare mundum ratione uti putemus, ne cur animantem quidem esse. Non est igitur mundus deus; et tamen nihil est eo melius, nihil est enim eo pulchrius, nihil salutarius nobis, nihil ornatius aspectu motuque constantius.</p>
<p>“Quodsi mundus universus non est deus, ne stellae quidem, quas tu innumerabilis in deorum numero reponebas. Quarum te cursus aequabiles aeternique delectabant, nec mehercule iniuria, sunt enim admirabili <span class="br"></span><span class="lineNumber">24</span><span class="br"></span> incredibilique constantia. Sed non omnia, Balbe, quae cursus certos et constantis habent ea deo potius tribuenda sunt quam naturae.</p>
<p>X. Quid Chalcidico Euripo in motu identidem reciprocando putas fieri posse constantius, quid freto Siciliensi, quid Oceani fervore illis in locis</p>
<blockquote><p>
<span class="line">Europam Libyamque rapax ubi dividit unda?</span><span class="linebreak"></span>
</p></blockquote>
<p>Quid? aestus maritimi vel Hispanienses vel Britannici eorumque certis temporibus vel accessus vel recessus sine deo fieri non possunt? Vide, quaeso, si omnes motus omniaque quae certis temporibus ordinem suum conservant divina dicimus, ne tertianas quoque febres et quartanas divinas esse dicendum sit, quarum reversione et motu quid potest esse constantius? Sed omnium talium rerum ratio reddenda <span class="br"></span><span class="lineNumber">25</span><span class="br"></span> est; quod vos cum facere non potestis, tamquam in aram confugitis ad deum.</p>
<p>“Et Chrysippus tibi acute dicere videbatur, homo 
</p></section><notes></notes></section>