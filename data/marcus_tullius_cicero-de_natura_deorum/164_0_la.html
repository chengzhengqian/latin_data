<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nihil de dis explicare convinceret; itaque insequebatur: ‘Quid enim?’ aiebat ‘si hi fratres sunt in numero deorum, num de patre eorum Saturno negari potest, quem volgo maxime colunt ad occidentem? Qui si est deus, patrem quoque eius Caelum esse deum confitendum est. Quod si ita est, Caeli quoque parentes di habendi sunt, Aether et Dies, eorumque fratres et sorores, qui a genealogis antiquis sic nominantur, Amor Dolus Metus<a class="footnoteLink" href="#note_LCL268_328_1" id="target_note_LCL268_328_1"><sup>1</sup></a> Labor Invidentia Fatum Senectus Mors Tenebrae Miseria Querella Gratia Fraus Pertinacia Parcae Hesperides Somnia, quos omnis Erebo et Nocte natos ferunt.’ Aut igitur haec monstra probanda sunt aut prima illa <span class="br"></span><span class="lineNumber">45</span><span class="br"></span> tollenda.</p>
<p>XVIII. Quid? Apollinem Volcanum Mercurium ceteros deos esse dices, de Hercule Aesculapio Libero Castore Polluce dubitabis? At hi quidem coluntur aeque atque illi, apud quosdam etiam multo magis. Ergo hi dei sunt habendi mortalibus nati matribus? Quid? Aristaeus, qui olivae dicitur inventor, Apollinis filius, Theseus Neptuni, reliqui quorum patres di, non erunt in deorum numero? Quid quorum matres? Opinor etiam magis; ut enim iure civili qui est matre libera liber est, item iure naturae qui dea matre est deus sit necesse est. Itaque Achillem Astypalaeenses insulani sanctissume colunt; qui si deus est, et Orpheus et Rhesus di sunt, 
</p></section><notes><section class="footnotes"><ul><li class="note" id="note_LCL268_328_1"><a class="footnoteCrossrefLink" href="#target_note_LCL268_328_1" title="Click to highlight in text"><sup class="lineRef">1</sup>Metus <span class="italic">dett</span>.: Morbus <span class="italic">dett</span>., modus <span class="italic">A, B</span>.</a></li><script type="text/javascript">document.getElementById('note_LCL268_328_1').style.display = "none";</script></ul></section></notes></section>