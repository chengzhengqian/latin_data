<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">permutetur. Omnis enim natura incorporeae
substantiae nullo materiae nititur fundamento; nullum vero corpus est cui non
sit materia subiecta. Quod cum ita sit cumque ne ea quidem quae communem
<span class="br"></span><span class="lineNumber">60</span><span class="br"></span> materiam naturaliter habent in se transeant,
nisi illis adsit potestas in se et a se faciendi ac patiendi, multo magis in se
non permutabuntur quibus non modo communis materia non est, sed cum alia res
materiae fundamento nititur ut corpus, alia omnino materiae <span class="br"></span><span class="lineNumber">65</span><span class="br"></span> subiecto non egeat ut incorporeum.</p>
<p>Non igitur fieri potest, ut corpus in incorporalem speciem permutetur, nec vero
fieri potest, ut incorporalia in sese commixtione aliqua permutentur. Quorum
enim communis nulla materia est, nec in <span class="br"></span><span class="lineNumber">70</span><span class="br"></span> se verti
ac permutari queunt. Nulla autem est incorporalibus materia rebus; non poterunt
igitur in se invicem permutari. Sed anima et deus incorporeae substantiae recte
creduntur; non est igitur humana anima in divinitatem a qua adsumpta est
permutata. <span class="br"></span><span class="lineNumber">75</span><span class="br"></span> Quod si neque corpus neque anima in
divinitatem potuit verti, nullo modo fieri potuit, ut humanitas converteretur in
deum. Multo minus vero credi potest, ut utraque in sese confunderentur, quoniam
neque incorporalitas transire ad corpus potest neque <span class="br"></span><span class="lineNumber">80</span><span class="br"></span> rursus e converso corpus ad incorporalitatem, quando quidem nulla
his materia subiecta communis est quae alterutris substantiarum qualitatibus
permutetur.</p>
<p>At hi ita aiunt ex duabus quidem naturis Christum consistere, in duabus vero
minime, hoc scilicet intendentes,
</p></section><notes></notes></section>