<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">
substantiae
quoque est assignata descriptio. Quod si <span class="br"></span><span class="lineNumber">35</span><span class="br"></span> naturae
nomen relictis incorporeis substantiis ad corporales usque contrahitur, ut
corporeae tantum substantiae naturam habere videantur, sicut Aristoteles
ceterique et eiusmodi et multimodae philosophiae sectatores putant, definiemus
eam, ut hi etiam qui <span class="br"></span><span class="lineNumber">40</span><span class="br"></span> naturam non nisi in
corporibus esse posuerunt. Est autem eius definitio hoc modo: “natura
est motus principium per se non per accidens.” Quod “motus
principium” dixi hoc est, quoniam corpus omne habet proprium motum,
ut ignis sursum, terra deorsum. <span class="br"></span><span class="lineNumber">45</span><span class="br"></span> Item quod
“per se principium motus” naturam esse proposui et non
“per accidens,” tale est, quoniam lectum quoque ligneum
deorsum ferri necesse est, sed non deorsum per accidens fertur. Idcirco enim
quia lignum est, quod est terra, pondere et gravitate <span class="br"></span><span class="lineNumber">50</span><span class="br"></span> deducitur. Non enim quia lectus est, deorsum cadit, sed quia terra
est, id est quia terrae contigit, ut lectus esset; unde fit ut lignum
naturaliter esse dicamus, lectum vero artificialiter. Est etiam alia
significatio naturae per quam dicimus diversam esse <span class="br"></span><span class="lineNumber">55</span><span class="br"></span> naturam auri atque argenti in hoc proprietatem rerum monstrare
cupientes, quae significatio naturae definietur hoc modo: “natura est
unam quamque rem informans specifica differentia.” Cum igitur tot
modis vel dicatur vel definiatur natura, tam catholici <span class="br"></span><span class="lineNumber">60</span><span class="br"></span> quam Nestorius secundum ultimam definitionem duas in Christo
naturas esse constituent; neque enim easdem in deum atque hominem differentias
convenire.</p>
</section><notes></notes></section>