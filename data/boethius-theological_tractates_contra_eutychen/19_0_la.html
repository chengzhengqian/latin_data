<section class="div1 language" lang="la"><header><hgroup><h1>Boethius</h1></hgroup></header><section class="div2">
</section>
<section class="div2">
<h2>VI</h2>
<p>Sed satis de ea parte dictum videtur, si corpus quod Christus excepit ex Maria
non credatur adsumptum. Si vero adsumptum est ex Maria neque permansit perfecta
humana divinaque natura, id tribus effici potuit <span class="br"></span><span class="lineNumber">5</span><span class="br"></span>
modis: aut enim divinitas in humanitatem translata est aut humanitas in
divinitatem aut utraeque in se ita temperatae sunt atque commixtae, ut neutra
substantia propriam formam teneret. Sed si divinitas in humanitatem translata
est, factum est, quod credi <span class="br"></span><span class="lineNumber">10</span><span class="br"></span> nefas est, ut
humanitate inmutabili substantia permanente divinitas verteretur et quod
passibile atque mutabile naturaliter exsisteret, id inmutabile permaneret, quod
vero inmutabile atque inpassibile naturaliter creditur, id in rem mutabilem
verteretur. <span class="br"></span><span class="lineNumber">15</span><span class="br"></span> Hoc igitur fieri nulla ratione
contingit. Sed humana forsitan natura in deitatem videatur esse conversa. Hoc
vero qui fieri potest, si divinitas in generatione Christi et humanum animam
suscepit et corpus? Non enim omnis res in rem omnem verti ac transmutari
<span class="br"></span><span class="lineNumber">20</span><span class="br"></span> potest. Nam cum substantiarum aliae sint
corporeae, aliae incorporeae, neque corporea in incorpoream neque incorporea in
eam quae corpus est mutari potest, nec vero incorporea in se invicem formas
proprias mutant; sola enim mutari transformarique <span class="br"></span><span class="lineNumber">25</span><span class="br"></span> in se possunt quae habent unius materiae commune subiectum, nec haec omnia,
sed ea quae in se et facere et pati possunt. Id vero probatur hoc modo: neque
</p></section><notes></notes></section>