<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">

hominibus ac pietate conspicuis apertus divinitatis actus agnoscitur? Nihil enim
intererit, cur non sanctos quoque viros eadem appellatione dignetur, <span class="br"></span><span class="lineNumber">90</span><span class="br"></span> si in adsumptione humanitatis non est una ex
coniunctione persona. Sed dicat forsitan, “Illos quoque Christos
vocari fateor, sed ad imaginem veri Christi.” Quod si nulla ex homine
atque deo una persona coniuncta est, omnes ita veros Christos arbitrabimur
<span class="br"></span><span class="lineNumber">95</span><span class="br"></span> ut hunc qui ex virgine genitus creditur.
Nulla quippe in hoc adunata persona est ex dei atque hominis copulatione sicut
nec in eis, qui dei spiritu de venturo Christo praedicebant, propter quod etiam
ipsi quoque appellati sunt Christi. Iam vero sequitur, <span class="br"></span><span class="lineNumber">100</span><span class="br"></span> ut personis manentibus nullo modo a divinitate humanitas credatur
adsumpta. Omnino enim disiuncta sunt quae aeque personis naturisque separantur,
prorsus inquam disiuncta sunt nec magis inter se homines bovesque disiuncti quam
divinitas in <span class="br"></span><span class="lineNumber">105</span><span class="br"></span> Christo humanitasque discreta est,
si mansere personae. Homines quippe ac boves una animalis communitate iunguntur;
est enim illis secundum genus communis substantia eademque in universalitatis
collectione natura. Deo vero atque homini quid <span class="br"></span><span class="lineNumber">110</span><span class="br"></span>
non erit diversa ratione disiunctum, si sub diversitate naturae personarum
quoque credatur mansisse discretio? Non est igitur salvatum genus humanum, nulla
in nos salus Christi generatione processit, tot prophetarum scripturae populum
inlusere credentem, <span class="br"></span><span class="lineNumber">115</span><span class="br"></span> omnis veteris testamenti
spernatur auctoritas per quam salus mundo Christi generatione promittitur.</p>
</section><notes></notes></section>