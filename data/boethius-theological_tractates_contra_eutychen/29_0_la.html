<section class="div1 language" lang="la"><header><hgroup><h1>Boethius</h1></hgroup></header><section class="div2"><p class="noindent">nam et manducavit et bibit et humani corporis officio functus est. Neque enim
tanta indigentia in Adam <span class="br"></span><span class="lineNumber">80</span><span class="br"></span> fuisse credenda est ut
nisi manducasset vivere non potuisset, sed, si ex omni quidem ligno escam
sumeret, semper vivere potuisset hisque non mori; idcirco paradisi fructibus
indigentiam explebat. Quam indigentiam fuisse in Christo nullus ignorat,
<span class="br"></span><span class="lineNumber">85</span><span class="br"></span> sed potestate non necessitate; et ipsa
indigentia ante resurrectionem in eo fuit, post resurrectionem vero talis
exstitit ut ita illud corpus inmutaretur humanum, sicut Adae praeter
praevaricationis vinculum mutari potuisset. Quodque nos ipse dominus Iesus
Christus <span class="br"></span><span class="lineNumber">90</span><span class="br"></span> votis docuit optare, ut fiat voluntas
eius sicut in caelo et in terra et ut adveniat eius regnum et nos liberet a
malo. Haec enim omnia illa beatissima humani generis fideliter credentium
inmutatio deprecatur.</p>
<p>Haec sunt quae ad te de fidei meae credulitate <span class="br"></span><span class="lineNumber">95</span><span class="br"></span>
scripsi. Qua in re si quid perperam dictum est, non ita sum amator mei, ut ea
quae semel effuderim meliori sententiae anteferre contendam. Si enim nihil est
ex nobis boni, nihil est quod in nostris sententiis amare debeamus. Quod si ex
illo cuncta <span class="br"></span><span class="lineNumber">100</span><span class="br"></span> sunt bona qui solus est bonus,
illud potius bonum esse credendum est quod illa incommutabilis bonitas atque
omnium bonorum causa perscribit.</p>
</section><notes></notes></section>