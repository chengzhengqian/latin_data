<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">220</span><span class="br"></span>Crescebat scelerata sitis praedaeque recentis</span><span class="linebreak"></span>
<span class="line">incestus flagrabat amor, nullusque petendi</span><span class="linebreak"></span>
<span class="line">cogendive pudor: crebris periuria nectit</span><span class="linebreak"></span>
<span class="line">blanditiis; sociat perituro foedere dextras.</span><span class="linebreak"></span>
<span class="line">si semel e tantis poscenti quisque negasset,</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>effera praetumido quatiebat corda furore.</span><span class="linebreak"></span>
<span class="line">quae sic Gaetuli iaculo percussa leaena</span><span class="linebreak"></span>
<span class="line">aut Hyrcana premens raptorem belua partus</span><span class="linebreak"></span>
<span class="line">aut serpens calcata furit? iurata deorum</span><span class="linebreak"></span>
<span class="line">maiestas teritur; nusquam reverentia mensae.</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>non coniunx, non ipse simul, non pignora caesa</span><span class="linebreak"></span>
<span class="line">sufficiunt odiis; non extinxisse propinquos,</span><span class="linebreak"></span>
<span class="line">non notos egisse sat est; exscindere cives</span><span class="linebreak"></span>
<span class="line">funditus et nomen gentis delere laborat.</span><span class="linebreak"></span>
<span class="line">nec celeri perimit leto; crudelibus ante</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>suppliciis fruitur; cruciatus, vincla, tenebras</span><span class="linebreak"></span>
<span class="line">dilato mucrone parat. pro saevior ense</span><span class="linebreak"></span>
<span class="line">parcendi rabies concessaque vita dolori!</span><span class="linebreak"></span>
<span class="line">mors adeone parum est? causis fallacibus instat,</span><span class="linebreak"></span>
<span class="line">arguit attonitos se iudice. cetera segnis,</span><span class="linebreak"></span>
<span class="line"><span class="br"></span><span class="lineNumber">240</span><span class="br"></span>ad facinus velox, penitus regione remotas</span><span class="linebreak"></span>
<span class="line">impiger ire vias: non illum Sirius ardens</span><span class="linebreak"></span>
<span class="line">brumave Riphaeo stridens Aquilone retardat.</span><span class="linebreak"></span>
<span class="line">effera torquebant avidae praecordia curae,</span><span class="linebreak"></span>
<span class="line">effugeret ne quis gladios neu perderet ullum</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>Augusto miserante nefas. non flectitur annis,</span><span class="linebreak"></span>
<span class="line">non aetate labat: iuvenum rorantia colla</span><span class="linebreak"></span>
<span class="line">ante patrum vultus stricta cecidere securi;</span><span class="linebreak"></span>
</p></section><notes></notes></section>