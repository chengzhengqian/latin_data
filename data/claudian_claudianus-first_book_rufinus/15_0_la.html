<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">Iustitiam diroque prior sic ore lacessit:</span><span class="linebreak"></span>
<span class="line">“en tibi prisca quies renovataque saecula rursus,</span><span class="linebreak"></span>
<span class="line">ut rebare, vigent? en nostra potentia cessit</span><span class="linebreak"></span>
<span class="line">nec locus est usquam Furiis? huc lumina flecte.</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>adspice barbaricis iaceant quot moenia flammis,</span><span class="linebreak"></span>
<span class="line">quas mihi Rufinus strages quantumque cruoris</span><span class="linebreak"></span>
<span class="line">praebeat et quantis epulentur caedibus hydri.</span><span class="linebreak"></span>
<span class="line">linque homines sortemque meam, pete sidera; notis</span><span class="linebreak"></span>
<span class="line">Autumni te redde plagis, qua vergit in Austrum</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Signifer; aestivo sedes vicina Leoni</span><span class="linebreak"></span>
<span class="line">iam pridem gelidaeque vacant confinia Librae.</span><span class="linebreak"></span>
<span class="line">atque utinam per magna sequi convexa liceret!”</span><span class="linebreak"></span>
</p>
<p class="lineGroup">
<span class="line">Diva refert: “non ulterius bacchabere demens.</span><span class="linebreak"></span>
<span class="line">iam poenas tuus iste dabit, iam debitus ultor</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>inminet, et, terras qui nunc ipsumque fatigat</span><span class="linebreak"></span>
<span class="line">aethera, non vili moriens condetur harena.</span><span class="linebreak"></span>
<span class="line">iamque aderit laeto promissus Honorius aevo</span><span class="linebreak"></span>
<span class="line">nec forti genitore minor nec fratre corusco,</span><span class="linebreak"></span>
<span class="line">qui subiget Medos, qui cuspide proteret Indos.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>sub iuga venturi reges; calcabitur asper</span><span class="linebreak"></span>
<span class="line">Phasis equo pontemque pati cogetur Araxes,</span><span class="linebreak"></span>
<span class="line">tuque simul gravibus ferri religata catenis</span><span class="linebreak"></span>
<span class="line">expellere die debellatasque draconum</span><span class="linebreak"></span>
<span class="line">tonsa comas imo barathri claudere recessu.</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>tum tellus communis erit, tum limite nullo</span><span class="linebreak"></span>
</p></section><notes></notes></section>