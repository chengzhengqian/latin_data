<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">50</span><span class="br"></span>heu nimis ignavae, quas Iuppiter arcet Olympo,</span><span class="linebreak"></span>
<span class="line">Theodosius terris. en aurea nascitur aetas,</span><span class="linebreak"></span>
<span class="line">en proles antiqua redit. Concordia, Virtus</span><span class="linebreak"></span>
<span class="line">eumque Fide Pietas alta cervice vagantur</span><span class="linebreak"></span>
<span class="line">insignemque canunt nostra de plebe triumphum.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>pro dolor! ipsa mihi liquidas delapsa per auras</span><span class="linebreak"></span>
<span class="line">Iustitia insultat vitiisque a stirpe recisis</span><span class="linebreak"></span>
<span class="line">elicit oppressas tenebroso carcere leges.</span><span class="linebreak"></span>
<span class="line">at nos indecores longo torpebimus aevo</span><span class="linebreak"></span>
<span class="line">omnibus eiectae regnis! agnoscite tandem</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>quid Furias deceat; consuetas sumite vires</span><span class="linebreak"></span>
<span class="line">conventuque nefas tanto decernite dignum.</span><span class="linebreak"></span>
<span class="line">iam cupio Stygiis invadere nubibus astra,</span><span class="linebreak"></span>
<span class="line">iam flatu violare diem, laxare profundo</span><span class="linebreak"></span>
<span class="line">frena mari, fluvios ruptis inmittere ripis</span><span class="linebreak"></span>
<span class="line">et rerum vexare fidem.‚Äù</span><span class="linebreak"></span>
</p>
<p class="lineGroup">
<span class="line indent12"><span class="br"></span><span class="lineNumber">65</span><span class="br"></span>Sic fata cruentum</span><span class="linebreak"></span>
<span class="line">mugiit et totos serpentum erexit hiatus</span><span class="linebreak"></span>
<span class="line">noxiaque effudit concusso crine venena.</span><span class="linebreak"></span>
<span class="line">anceps motus erat vulgi. pars maxima bellum</span><span class="linebreak"></span>
<span class="line">indicit superis, pars Ditis iura veretur,</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>dissensuque alitur rumor: ceu murmurat alti</span><span class="linebreak"></span>
<span class="line">impacata quies pelagi, cum flamine fracto</span><span class="linebreak"></span>
<span class="line">durat adhuc saevitque tumor dubiumque per aestum</span><span class="linebreak"></span>
<span class="line">lassa recedentis fluitant vestigia venti.</span><span class="linebreak"></span>
</p>
<p class="lineGroup">
<span class="line">Improba mox surgit tristi de sede Megaera,</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>quam penes insani fremitus animique profanus</span><span class="linebreak"></span>
<span class="line">error et undantes spumis furialibus irae:</span><span class="linebreak"></span>
<span class="line">non nisi quaesitum cognata caede cruorem</span><span class="linebreak"></span>
<span class="line">inlicitumve bibit, patrius quem fuderit ensis,</span><span class="linebreak"></span>
</p></section><notes></notes></section>