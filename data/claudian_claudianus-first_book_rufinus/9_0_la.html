<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">finibus; aut aufert vivis aut occupat heres</span><span class="linebreak"></span>
<span class="line">congestae cumulantur opes orbisque ruinas</span><span class="linebreak"></span>
<span class="line">accipit una domus: populi servire coacti</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>plenaque privato succumbunt oppida regno.</span><span class="linebreak"></span>
</p>
<p class="lineGroup">
<span class="line">Quo, vesane, ruis? teneas utrumque licebit</span><span class="linebreak"></span>
<span class="line">Oceanum, laxet rutilos tibi Lydia fontes,</span><span class="linebreak"></span>
<span class="line">iungatur solium Croesi Cyrique tiara:</span><span class="linebreak"></span>
<span class="line">numquam dives eris, numquam satiabere quaestu.</span><span class="linebreak"></span>
<span class="line">semper inops quicumque cupit. contentus honesto</span><span class="linebreak"></span>
<span class="line"><span class="br"></span><span class="lineNumber">121</span><span class="br"></span>Fabricius parvo spernebat munera regum</span><span class="linebreak"></span>
<span class="line">sudabatque gravi consul Serranus aratro</span><span class="linebreak"></span>
<span class="line">et casa pugnaces Curios angusta tegebat.</span><span class="linebreak"></span>
<span class="line">haec mihi paupertas opulentior, haec mihi tecta</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>culminibus maiora tuis. ibi quaerit inanes</span><span class="linebreak"></span>
<span class="line">luxuries nocitura cibos; hic donat inemptas</span><span class="linebreak"></span>
<span class="line">terra dapes. rapiunt Tyrios ibi vellera sucos</span><span class="linebreak"></span>
<span class="line">et picturatae saturantur murice vestes;</span><span class="linebreak"></span>
<span class="line">hic radiant flores et prati viva voluptas</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>ingenio variata suo. fulgentibus illic</span><span class="linebreak"></span>
<span class="line">surgunt strata toris; hic mollis panditur herba</span><span class="linebreak"></span>
<span class="line">sollicitum curis non abruptura soporem.</span><span class="linebreak"></span>
<span class="line">turba salutantum latas ibi perstrepit aedes;</span><span class="linebreak"></span>
<span class="line">hic avium cantus, labentis murmura rivi.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>vivitur exiguo melius; natura beatis</span><span class="linebreak"></span>
<span class="line">omnibus esse dedit, si quis cognoverit uti.</span><span class="linebreak"></span>
<span class="line">haec si nota forent, frueremur simplice cultu,</span><span class="linebreak"></span>
<span class="line">classica non gemerent, non stridula fraxinus iret,</span><span class="linebreak"></span>
<span class="line">nec ventus quateret puppes nec machina muros.</span><span class="linebreak"></span>
</p>
</section><notes></notes></section>