<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

fluminum accessu et sibi angustum. Iam enim promovet litus nec continetur suis finibus; sed prohibent exire torrentes aguntque fluctum retro. Pars tamen maior ut maligno ostio retenta restagnat
<span class="br"></span><span class="lineNumber">11</span><span class="br"></span>et agros in formam unius laci redigit. Iam omnia, qua prospici potest, aquis obsidentur; omnis tumulus in profundo latet et immensa ubique altitudo est. Tantum in summis montium iugis vada sunt; in ea excelsissima cum liberis coniugibusque fugerunt actis ante se gregibus. Diremptum inter miseros commercium
ac transitus, quoniam, quicquid submissius
<span class="br"></span><span class="lineNumber">12</span><span class="br"></span>erat, id unda complevit. Editissimis quibusque adhaerebant reliquiae generis humani, quibus in extrema perductis hoc unum solacio fuit quod transierat
in stuporem metus. Non vacabat timere mirantibus, nec dolor quidem habebat locum; quippe vim suam perdit in eo qui ultra sensum mali miser est.
<span class="br"></span><span class="lineNumber">13</span><span class="br"></span>Ergo insularum modo eminent</p>
<blockquote><p><span class="line">montes, et sparsas Cycladas augent,</span><span class="linebreak"></span></p></blockquote>
<p class="noindent">ut ait ille poetarum ingeniosissimus egregie. Sicut illud pro magnitudine rei dixit:</p>
<blockquote><p><span class="line">Omnia pontus erat, deerant quoque litora ponto,</span><span class="linebreak"></span></p></blockquote>
</section><notes></notes></section>