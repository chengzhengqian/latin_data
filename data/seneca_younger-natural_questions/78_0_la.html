<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

quicquid fulmine denuntiatum est, nec extis nec ave contraria refellitur.</p>
<p><span class="br"></span><span class="lineNumber">2</span><span class="br"></span>In quo mihi falli videntur. Quare? Quia vero verius nihil est. Si aves futura cecinerunt, non potest hoc auspicium fulmine irritum fieri, aut non futura cecinerunt. Non enim nunc avem comparo et fulmen, sed duo veri signa, quae, si verum significant, paria sunt. Itaque, quae fulminis interventus submovet extorum vel augurii indicia, male inspecta exta, male servata auguria sunt. Non enim refert utrius rei species maior sit vel natura potentior; si utraque res veri attulit signa, quantum ad hoc, par
<span class="br"></span><span class="lineNumber">3</span><span class="br"></span>est. Si dicas flammae maiorem vim esse quam fumi, non mentieris; sed, ad indicandum ignem, idem valet flamma quod fumus. Itaque si hoc dicunt: “Quotiens aliud exta significabunt, aliud fulmina, fulminum erit auctoritas maior,” fortasse consentiam. Si hoc dicunt: “Quamvis altera res verum praedixisset,
fulminis ictus priora delevit et ad se fidem traxit,” falsum est. Quare? Quia nihil interest quam multa auspicia sint. Fatum unum est; quod si bene primo
<span class="br"></span><span class="lineNumber">4</span><span class="br"></span>auspicio intellectum est, secundo non interit. Ita dico, non refert an aliud sit per quod quidem quaerimus
quoniam de quo quaeritur idem est. Fatum fulmine mutari non potest. Quidni? Nam fulmen ipsum fati pars est.</p>
</section><notes></notes></section>