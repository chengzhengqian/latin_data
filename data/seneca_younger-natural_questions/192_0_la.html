<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

in multo inani pauca sint corpuscula. Nam quemadmodum
in foro aut vico, quamdiu paucitas est, sine tumultu ambulatur, ubi turba in angustum concurrit, aliorum in alios incidentium rixa fit, sic in hoc quo circumdati sumus spatio, cum exiguum locum multa corpora impleverint, necesse est alia aliis incidant et impellant<a class="footnoteLink" href="#note_LCL457_78_1" id="target_note_LCL457_78_1"><sup>1</sup></a> ac repellantur implicenturque et comprimantur.
Ex quibus nascitur ventus, cum illa quae colluctabantur incubuere et diu fluctuata ac dubia inclinavere se. At, ubi in magna laxitate corpora pauca versantur, nec arietare possunt nec impelli.</p>
<p><span class="br"></span><span class="lineNumber">1</span><span class="br"></span>3. Hoc falsum esse vel ex eo colligas licet quod tunc minime ventus est cum aer nubilo gravis est; atqui tunc plurima corpora se in angustum contulerunt et
<span class="br"></span><span class="lineNumber">2</span><span class="br"></span>inde est spissarum nubium gravitas. Adice nunc quod circa flumina et lacus frequens nebula est artatis congestisque corporibus, nec tamen ventus est. Interdum vero tanta caligo effunditur ut conspectum in vicino stantium eripiat, quod non eveniret, nisi in parvum locum corpora se multa compellerent. Atqui nullum tempus magis quam nebulosum caret vento.
<span class="br"></span><span class="lineNumber">3</span><span class="br"></span>Adice nunc quod e contrario evenit ut sol matutinum aera spissum et umidum ortu suo tenuet; tunc surgit aura, cum datum est laxamentum corporibus et stipatio illorum ac turba resoluta est.</p>
</section><notes><section class="footnotes"><ul><li class="note" id="note_LCL457_78_1"><a class="footnoteCrossrefLink" href="#target_note_LCL457_78_1" title="Click to highlight in text"><sup class="lineRef">1</sup><span class="italic">incitentur et impellantur</span> AV.</a></li><script type="text/javascript">document.getElementById('note_LCL457_78_1').style.display = "none";</script></ul></section></notes></section>