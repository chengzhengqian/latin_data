<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

magna vis undae; utetur libertate permissa et, iubente natura, quae scindit circuitque complebit. Ut ignis diversis locis ortus cito miscet incendium flammis coire properantibus, sic momento se redundantia
pluribus locis maria committent.</p>
<p><span class="br"></span><span class="lineNumber">7</span><span class="br"></span>Nec ea semper licentia undis erit sed, peracto exitio generis humani extinctisque pariter feris, in quarum homines ingenia transierant, iterum aquas terra sorbebit, terra pelagus stare aut intra terminos suos furere coget, et reiectus e nostris sedibus in sua secreta pelletur oceanus, et antiquus ordo revocabitur.
<span class="br"></span><span class="lineNumber">8</span><span class="br"></span>Omne ex integro animal generabitur<a class="footnoteLink" href="#note_LCL450_296_1" id="target_note_LCL450_296_1"><sup>1</sup></a> dabiturque
terris homo inscius scelerum et melioribus auspiciis natus. Sed illis quoque innocentia non durabit, nisi dum novi sunt. Cito nequitia subrepit. Virtus difficilis inventu est, rectorem ducemque desiderat; etiam sine magistro vitia discuntur.</p>
</section><notes><section class="footnotes"><ul><li class="note" id="note_LCL450_296_1"><a class="footnoteCrossrefLink" href="#target_note_LCL450_296_1" title="Click to highlight in text"><sup class="lineRef">1</sup>Fortunatus, Oltramare for <span class="italic">gloriabitur</span> HP Alexander; <span class="italic">orietur</span> Z.</a></li><script type="text/javascript">document.getElementById('note_LCL450_296_1').style.display = "none";</script></ul></section></notes></section>