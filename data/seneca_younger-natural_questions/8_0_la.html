<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">4</span><span class="br"></span>Dices mihi: “Ergo tu in tantis erroribus es ut existimes deos mortium signa praemittere et quicquam
in terris esse tam magnum quod perire mundus sciat?” Erit aliud istius rei tempus. Videbimus an rerum omnium certus ordo ducatur et alia aliis ita implexa sint ut quod antecedit aut causa sit sequentium aut signum. Videbimus an diis humana curae sint; an series ipsa, quid factura sit, certis rerum notis nuntiet.</p>
<p><span class="br"></span><span class="lineNumber">5</span><span class="br"></span>Interim illud existimo eiusmodi ignes existere aere vehementius trito, cum inclinatio eius in alteram partem facta est et non cessit,<a class="footnoteLink" href="#note_LCL450_16_1" id="target_note_LCL450_16_1"><sup>1</sup></a> sed inter se pugnavit; ex hac vexatione nascuntur trabes et globi et faces et ardores. At cum levius collisus et, ut ita dicam, frictus est, minora lumina excutiuntur,</p>
<blockquote><p><span class="line">crinemque volantia sidera ducunt.</span><span class="linebreak"></span></p></blockquote>
<p><span class="br"></span><span class="lineNumber">6</span><span class="br"></span>Tunc ignes tenuissimi iter exile designant et caelo producunt. Ideo nulla sine eiusmodi spectaculis nox est; non enim opus est ad efficienda ista magno aeris motu. Denique, ut breviter dicam, eadem ratione fiunt ista qua fulmina, sed vi minore: quemadmodum
nubes collisae mediocriter fulgurationes






</p></section><notes><section class="footnotes"><ul><li class="note" id="note_LCL450_16_1"><a class="footnoteCrossrefLink" href="#target_note_LCL450_16_1" title="Click to highlight in text"><sup class="lineRef">1</sup>Gercke adds <span class="italic">aer</span> before <span class="italic">non cessit.</span></a></li><script type="text/javascript">document.getElementById('note_LCL450_16_1').style.display = "none";</script></ul></section></notes></section>