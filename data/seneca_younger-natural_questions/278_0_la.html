<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

tempus appareant formae, inter se eos comparare difficile est. Illo ipso tempore quo apparent inter spectantes de habitu illorum non convenit sed, prout cuique acrior acies aut hebetior est, ita ait aut lucidiorem esse aut rubicundiorem et crines aut in interiora
reductos aut in latera demissos. Sed, sive sunt aliquae differentiae illorum sive non sunt, eadem fiant ratione necesse est cometae. Illud unum constare
debet praeter solitum aspici novam sideris faciem circa se dissipatum ignem trahentis.</p>
<p><span class="br"></span><span class="lineNumber">1</span><span class="br"></span>12. Quibusdam antiquorum haec placet ratio. Cum ex stellis errantibus altera se alteri applicuit, confuso in unum duarum lumine facies longioris sideris redditur; nec hoc tunc tantum evenit, cum stella stellam attigit, sed etiam cum appropinquavit; intervallum enim quod inter duas est illustratur ab utraque inflammaturque et longum ignem efficit.</p>
<p><span class="br"></span><span class="lineNumber">2</span><span class="br"></span>His illud respondebimus certum esse numerum stellarum mobilium, solere autem eodem tempore et has apparere et cometen, ex quo manifestum fit non illarum coitu fieri cometen sed proprium esse et
<span class="br"></span><span class="lineNumber">3</span><span class="br"></span>sui iuris. Etiamnunc frequenter stella sub altioris stellae vestigium venit; et Saturnus aliquando supra Iovem est et Mars Venerem aut Mercurium recta linea despicit, nec tamen propter hunc illorum concursum, cum alter alterum subit, cometes fit. Alioquin


</p></section><notes></notes></section>