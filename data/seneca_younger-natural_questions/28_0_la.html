<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

exemplar ad quod formetur ostenderis. Nullum autem quam solis est, a quo cum tu quoque fatearis illi colorem dari, sequitur ut et detur forma. Denique inter me teque convenit colores illos quibus caeli regio depingitur a sole esse; illud unum inter nos non convenit: tu dicis illum colorem esse, ego videri. Qui sive est, sive videtur, a sole est. Tu non expedies quare color ille subito desinat, cum omnes fulgores
<span class="br"></span><span class="lineNumber">4</span><span class="br"></span>paulatim discutiantur.<a class="footnoteLink" href="#note_LCL450_56_1" id="target_note_LCL450_56_1"><sup>1</sup></a> Pro me est et repentina eius facies et repentinus interitus. Proprium enim hoc speculi est, in quo non per partes struitur quod apparet, sed statim totum fit. Aeque cito omnis imago aboletur in illo quam ponitur; nihil enim aliud ad ista efficienda vel removenda opus est quam ostendi et abduci. Non est ergo propria in ista nube substantia, nec corpus est sed mendacium, sine re similitudo. Vis scire hoc ita esse? Desinet arcus, si obtexeris solem. Oppone, inquam, soli alteram nubem, huius varietas interibit.</p>
<p><span class="br"></span><span class="lineNumber">5</span><span class="br"></span>“At maior aliquanto est arcus quam sol!” Dixi modo fieri specula quae multiplicent omne corpus quod imitantur. Illud adiciam omnia per aquam videntibus longe esse maiora. Litterae quamvis

</p></section><notes><section class="footnotes"><ul><li class="note" id="note_LCL450_56_1"><a class="footnoteCrossrefLink" href="#target_note_LCL450_56_1" title="Click to highlight in text"><sup class="lineRef">1</sup><span class="italic">paulatim appareant et paulatim discutiantur</span> Gercke.</a></li><script type="text/javascript">document.getElementById('note_LCL450_56_1').style.display = "none";</script></ul></section></notes></section>