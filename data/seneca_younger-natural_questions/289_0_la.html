<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">1</span><span class="br"></span>22. Ego nostris non assentior. Non enim existimo cometen subitaneum ignem sed esse<a class="footnoteLink" href="#note_LCL457_272_1" id="target_note_LCL457_272_1"><sup>1</sup></a> inter aeterna opera naturae.</p>
<p>Primum, quaecumque aer creat, brevia sunt; nascuntur enim in re fugaci et mutabili. Quomodo potest aliquid in aere idem diu permanere, cum ipse aer numquam idem diu maneat? Fluit semper et brevis illi quies est; intra exiguum momentum in alium quam in quo fuerat statum vertitur, nunc pluvius, nunc serenus, nunc inter utrumque varius. Nubes, quae illi familiarissimae sunt, in quas coit et ex quibus solvitur, modo congregantur, modo digeruntur, numquam immotae<a class="footnoteLink" href="#note_LCL457_272_2" id="target_note_LCL457_272_2"><sup>2</sup></a> iacent. Fieri non potest ut ignis certus in corpore vago sedeat et tam pertinaciter haereat quam quem natura, ne umquam excuteretur, aptavit.</p>
<p><span class="br"></span><span class="lineNumber">2</span><span class="br"></span>Deinde, si alimento suo haereret, semper descenderet
(eo enim crassior est aer quo terris propior); numquam cometes in imum usque demittitur neque appropinquat solo.</p>
<p><span class="br"></span><span class="lineNumber">1</span><span class="br"></span>23. Etiamnunc ignis aut it quo illum natura sua ducit, id est sursum, aut eo quo trahit materia cui adhaesit et quam depascitur; nullis ignibus ordinariis et caelestibus iter flexum est. Sideris proprium est ducere orbem. Atqui hoc an cometae alii fecerunt?
<span class="br"></span><span class="lineNumber">2</span><span class="br"></span>Nescio; duo nostra aetate fecerunt. Deinde omne quod causa temporalis accendit cito intercidit;


</p></section><notes><section class="footnotes"><ul><li class="note" id="note_LCL457_272_1"><a class="footnoteCrossrefLink" href="#target_note_LCL457_272_1" title="Click to highlight in text"><sup class="lineRef">1</sup><span class="italic">esse</span> added by Gercke.</a></li><script type="text/javascript">document.getElementById('note_LCL457_272_1').style.display = "none";</script><li class="note" id="note_LCL457_272_2"><a class="footnoteCrossrefLink" href="#target_note_LCL457_272_2" title="Click to highlight in text"><sup class="lineRef">2</sup><span class="italic">in morte</span> LZ.</a></li><script type="text/javascript">document.getElementById('note_LCL457_272_2').style.display = "none";</script></ul></section></notes></section>