<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

inquam, satis munitum, quid ad tutelam alterius ac sui firmum? Hostem muro repellam, et praeruptae altitudinis castella vel magnos exercitus difficultate aditus morabuntur; a tempestate nos vindicat portus; nimborum<a class="footnoteLink" href="#note_LCL457_130_1" id="target_note_LCL457_130_1"><sup>1</sup></a> vim effusam et sine fine cadentes aquas tecta propellunt; fugientes non sequitur incendium; adversus tonitruum et minas caeli subterraneae domus et defossi in altum specus remedia sunt. Ignis ille caelestis non transverberat terram, sed exiguo eius obiectu retunditur. In pestilentia mutare sedes licet. Nullum malum sine effugio est.
<span class="br"></span><span class="lineNumber">7</span><span class="br"></span>Numquam fulmina populos perusserunt; pestilens caelum exhausit urbes, non abstulit. Hoc malum latissime patet inevitabile, avidum, publice noxium. Non enim domos solum aut familias aut urbes singulas
haurit; gentes totas regionesque submergit, et modo ruinis operit, modo in altam voraginem condit, ac ne id quidem relinquit ex quo appareat quod non est saltem fuisse, sed supra nobilissimas urbes sine ullo vestigio prioris habitus solum extenditur.</p>
<p><span class="br"></span><span class="lineNumber">8</span><span class="br"></span>Nec desunt qui hoc genus mortis magis timeant quo in abruptum cum sedibus suis eunt et e vivorum numero vivi auferuntur, tamquam non omne fatum ad eundem terminum veniat. Hoc habet inter cetera iustitiae suae natura praecipuum quod, cum ad exitum
<span class="br"></span><span class="lineNumber">9</span><span class="br"></span>ventum est, omnes in aequo sumus. Nihil itaque interest utrum me lapis unus elidat, an monte

</p></section><notes><section class="footnotes"><ul><li class="note" id="note_LCL457_130_1"><a class="footnoteCrossrefLink" href="#target_note_LCL457_130_1" title="Click to highlight in text"><sup class="lineRef">1</sup><span class="italic">imbrium</span> ABV.</a></li><script type="text/javascript">document.getElementById('note_LCL457_130_1').style.display = "none";</script></ul></section></notes></section>