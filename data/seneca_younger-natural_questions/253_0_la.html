<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

milia motus extenditur. Ecce hic, qui implevit
<span class="br"></span><span class="lineNumber">4</span><span class="br"></span>fabulis orbem, non transcendit Campaniam. Quid dicam, cum Chalcis tremuit, Thebas stetisse; cum laboravit Aegium, tam propinquas illi Patras de motu solum<a class="footnoteLink" href="#note_LCL457_200_1" id="target_note_LCL457_200_1"><sup>1</sup></a> audisse? Illa vasta concussio quae duas suppressit urbes, Helicen et Burin, circa Aegium constitit. Apparet ergo in tantum spatium motum pertendere quantum illa sub terris vacantis loci inanitas pateat.</p>
<p><span class="br"></span><span class="lineNumber">1</span><span class="br"></span>26. Poteram ad hoc probandum abuti auctoritate magnorum virorum qui Aegyptum numquam tremuisse
tradunt. Rationem autem huius rei hanc reddunt quod ex limo tota concreverit. Tantum enim, si Homero fides est, aberat a continenti Pharos quantum navis diurno cursu metiri plenis lata velis potest. Sed continenti ammota est. Turbidus enim defluens Nilus multumque secum caeni trahens et id subinde apponens prioribus terris Aegyptum annuo incremento semper ultra tulit. Inde pinguis et limosi soli est nec ulla intervalla in se habet, sed crevit in solidum arescente limo, cuius pressa erat et sedens structura, cum partes glutinarentur; nec quicquam inane intervenire poterat, cum solido liquidum ac molle semper accederet.</p>
</section><notes><section class="footnotes"><ul><li class="note" id="note_LCL457_200_1"><a class="footnoteCrossrefLink" href="#target_note_LCL457_200_1" title="Click to highlight in text"><sup class="lineRef">1</sup><span class="italic">de motu solum audisse</span> ABV; <span class="italic">audisse de motu</span> Z; <span class="italic">de motu nihil audisse</span> ET.</a></li><script type="text/javascript">document.getElementById('note_LCL457_200_1').style.display = "none";</script></ul></section></notes></section>