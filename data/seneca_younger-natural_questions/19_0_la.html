<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

Ut et haec quae proposuisti refellam et alia quae non minus refellenda sunt, illud dicam oportet, nihil esse acie nostra fallacius non tantum in his a quibus subtiliter pervidendis illam locorum<a class="footnoteLink" href="#note_LCL450_38_1" id="target_note_LCL450_38_1"><sup>1</sup></a> diversitas submovet,
sed etiam in his quoque quae ad manum cernit. Remus tenui aqua tegitur et fracti speciem reddit; poma per vitrum aspicientibus multo maiora sunt; columnarum intervalla porticus longior iungit.</p>
<p><span class="br"></span><span class="lineNumber">10</span><span class="br"></span>Ad ipsum solem revertere. Hunc, quem toto terrarum orbe maiorem probat ratio, acies nostra sic contraxit ut sapientes viri pedalem esse contenderent, quem velocissimum omnium scimus, nemo nostrum moveri videt, nec ire crederemus, nisi appareret isse. Mundum ipsum praecipiti velocitate labentem et ortus occasusque intra momentum temporis revolventem
nemo nostrum sentit procedere. Quid ergo miraris, so oculi nostri imbrium<a class="footnoteLink" href="#note_LCL450_38_2" id="target_note_LCL450_38_2"><sup>2</sup></a> stillicidia non separant
et ex ingenti spatio intuentibus minutarum imaginum discrimen interit?</p>
</section><notes><section class="footnotes"><ul><li class="note" id="note_LCL450_38_1"><a class="footnoteCrossrefLink" href="#target_note_LCL450_38_1" title="Click to highlight in text"><sup class="lineRef">1</sup>Gronovius, Oltramare for <span class="italic">colorum</span> MSS.</a></li><script type="text/javascript">document.getElementById('note_LCL450_38_1').style.display = "none";</script><li class="note" id="note_LCL450_38_2"><a class="footnoteCrossrefLink" href="#target_note_LCL450_38_2" title="Click to highlight in text"><sup class="lineRef">2</sup><span class="italic">innumerabilia</span> ABV.</a></li><script type="text/javascript">document.getElementById('note_LCL450_38_2').style.display = "none";</script></ul></section></notes></section>