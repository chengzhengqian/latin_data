<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

quosdam graciles et palliolo focalique circumdatos, pallentes et aegros non sorbere solum nivem sed etiam esse et frusta eius in scyphos suos deicere, ne tepescant inter ipsam bibendi moram.</p>
<p><span class="br"></span><span class="lineNumber">11</span><span class="br"></span>Sitim istam esse putas? Febris est, et quidem eo acrior quod non tactu venarum nec in cutem effuso calore deprehenditur, sed cor ipsum excoquit. Luxuria invictum malum et ex molli fluidoque durum atque patiens. Non intellegis omnia consuetudine vim suam perdere? Itaque nix ista, in qua iam etiam natatis, eo pervenit usu et cotidiana stomachi servitute
ut aquae locum obtineat. Aliquid adhuc quaerite illa frigidius, quia pro nihilo est familiaris rigor.</p>
</section><notes></notes></section>