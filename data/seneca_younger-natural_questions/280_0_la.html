<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

non haberet moram sed extingueretur cito, sicut coronae quae solem lunamve cingunt intra brevissimum spatium exolescunt; ne arcus quidem diu perseverat. Si quid esset tale quo medium inter duas stellas spatium confunderetur, aeque cito dilaberetur; utique non in tantum maneret quantum morari cometae solent. Stellis intra signiferum cursus est; hunc premunt gyrum. At cometae ubique cernuntur; non magis certum est illis tempus quo appareant quam locus ullus ultra quem non exeant.</p>
<p><span class="br"></span><span class="lineNumber">1</span><span class="br"></span>13. Adversus haec ab Artemidoro illa dicuntur: non has tantum stellas quinque discurrere, sed has solas observatas esse; ceterum innumerabiles ferri per occultum aut propter obscuritatem luminis nobis ignotas aut propter circulorum positionem talem ut tunc demum cum ad extrema eorum venere visantur. Ergo intercurrunt quaedam stellae, ut ait, nobis novae, quae lumen suum constantibus misceant et maiorem quam stellis mos est porrigant ignem.</p>
<p><span class="br"></span><span class="lineNumber">2</span><span class="br"></span>Hoc ex his quae mentitur levissimum est. Tota eius enarratio mundi mendacium impudens est. Nam, si illi credimus, summa caeli ora solidissima est, in modum tecti durata et alti crassique corporis,
<span class="br"></span><span class="lineNumber">3</span><span class="br"></span>quod atomi congesti coacervatique<a class="footnoteLink" href="#note_LCL457_254_1" id="target_note_LCL457_254_1"><sup>1</sup></a> fecerunt. Huic proxima superficies ignea est, ita compacta ut solvi vitiarique non possit; habet tamen spiramenta quaedam et quasi fenestras per quas ex parte

</p></section><notes><section class="footnotes"><ul><li class="note" id="note_LCL457_254_1"><a class="footnoteCrossrefLink" href="#target_note_LCL457_254_1" title="Click to highlight in text"><sup class="lineRef">1</sup><span class="italic">congestae coacervataeque</span> Z Oltramare.</a></li><script type="text/javascript">document.getElementById('note_LCL457_254_1').style.display = "none";</script></ul></section></notes></section>