<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>Sed ad haec vacui revertemur. Fortasse enim libebit ostendere quam omnia ista a philosophia parente artium fluxerint. Illa primum et quaesivit causas rerum et observavit effectus et, quod in fulminis
inspectione longe melius est, initiis rerum exitus contulit.</p>
<p><span class="br"></span><span class="lineNumber">1</span><span class="br"></span>54. Nunc ad opinionem Posidonii revertar. E terra terrenisque omnibus pars umida efflatur, pars sicca et fumida; haec fulminibus alimentum est, illa imbribus. Quicquid in aera sicci fumosique pervenit, id includi se nubibus non fert sed rumpit claudentia; inde est sonus quem nos tonitrum vocamus.</p>
<p><span class="br"></span><span class="lineNumber">2</span><span class="br"></span>In ipso quoque aere quicquid extenuatur, simul siccatur et calefit; hoc quoque, si inclusum est, aeque fugam quaerit et cum sono evadit, ac modo universam eruptionem facit eoque vehementius intonat, modo
<span class="br"></span><span class="lineNumber">3</span><span class="br"></span>per partes et minutatim. Ergo tonitrua hic spiritus exprimit, dum aut rumpit nubes, aut pervolat; volutatio autem spiritus in nube conclusi valentissimum
est atterendi genus. Tonitrua nihil aliud sunt quam citi aeris sonitus, qui fieri, nisi dum aut terit aut rumpitur, non potest.</p>
<p><span class="br"></span><span class="lineNumber">1</span><span class="br"></span>55. “Etsi colliduntur inter se,” inquit, “nubes, fit is quem desideras ictus.” Sed non universus, neque enim tota totis concurrunt, sed partibus partes;
</p></section><notes></notes></section>