<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

nubem enim nemo qui in ipsa est videt. Quid ergo mirum, si color eius non videtur ab eo a quo ipsa non visitur? Atqui ipsa, quamvis non videatur, est; ergo et color. Ita non est argumentum falsi coloris quod apparere accedentibus desinit. Idem enim in ipsis evenit nubibus, nec ideo falsae sunt quia non videntur.</p>
<p><span class="br"></span><span class="lineNumber">12</span><span class="br"></span>Praeterea, cum dicitur tibi nubem sole suffectam, non dicitur tibi colorem illum inustum esse velut duro corpori et stabili ac manenti, sed ut fluido et vago et nihil amplius quam brevem speciem recipienti. Sunt etiam quidam colores qui ex intervallo vim suam ostendunt: purpuram Tyriam, quo melior est saturiorque, eo altius oportet teneas ut fulgorem suum ostendat.<a class="footnoteLink" href="#note_LCL450_52_1" id="target_note_LCL450_52_1"><sup>1</sup></a> Non tamen ideo non habet colorem illa, quia, quae<a class="footnoteLink" href="#note_LCL450_52_2" id="target_note_LCL450_52_2"><sup>2</sup></a> optimum habet, non quomodocumque explicatur ostendit.</p>
<p><span class="br"></span><span class="lineNumber">13</span><span class="br"></span>In eadem sententia sum qua Posidonius ut arcum iudicem fieri nube formata in modum concavi speculi et rotundi, cui forma sit partis e pila secta. Hoc probari, nisi geometrae adiuverint, non potest, qui argumentis nihil dubii relinquentibus docent solis illam esse effigiem non similem.</p>
</section><notes><section class="footnotes"><ul><li class="note" id="note_LCL450_52_1"><a class="footnoteCrossrefLink" href="#target_note_LCL450_52_1" title="Click to highlight in text"><sup class="lineRef">1</sup><span class="italic">ostendat</span> ABV; <span class="italic">teneat</span> most MSS., Gercke, Oltramare; <span class="italic">emittat</span> Z; <span class="italic">intendat</span> Garrod, Alexander.</a></li><script type="text/javascript">document.getElementById('note_LCL450_52_1').style.display = "none";</script><li class="note" id="note_LCL450_52_2"><a class="footnoteCrossrefLink" href="#target_note_LCL450_52_2" title="Click to highlight in text"><sup class="lineRef">2</sup><span class="italic">quem</span> Alexander.</a></li><script type="text/javascript">document.getElementById('note_LCL450_52_2').style.display = "none";</script></ul></section></notes></section>