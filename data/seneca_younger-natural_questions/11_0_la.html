<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">14</span><span class="br"></span>Gylippo Syracusas petenti visa est stella super ipsam lanceam constitisse. In Romanorum castris ardere visa sunt pila, ignibus scilicet in illa delapsis. Qui saepe fulminum modo ferire solent et animalia<a class="footnoteLink" href="#note_LCL450_22_1" id="target_note_LCL450_22_1"><sup>1</sup></a> et arbusta; sed si minore vi utuntur,<a class="footnoteLink" href="#note_LCL450_22_2" id="target_note_LCL450_22_2"><sup>2</sup></a> defluunt tantum et insidunt, non feriunt nec vulnerant. Alii autem inter nubes eliduntur; alii sereno, si aer ad
<span class="br"></span><span class="lineNumber">15</span><span class="br"></span>exprimendos ignes aptus fuit. Nam sereno quoque aliquando caelo tonat ex eadem causa qua nubilo, aere inter se colliso, qui, etiamsi est lucidior ac siccior, coire tamen et facere corpora quaedam similia nubibus
potest, quae percussa reddant sonum. Quando ergo fiunt trabes? Quando clipei et vastorum imagines ignium? Ubi in talem materiam similis incidit causa, sed maior.</p>
<p><span class="br"></span><span class="lineNumber">1</span><span class="br"></span>2. Videamus nunc quemadmodum fiat is fulgor qui sidera circumvenit. Memoriae proditum est, quo die Urbem divus Augustus Apollonia reversus intravit,
circa solem visum coloris varii circulum, qualis esse in arcu solet. Hunc Graeci halo vocant, nos dicere coronam aptissime possumus. Quae quemadmodum
fieri dicatur, exponam.</p>
</section><notes><section class="footnotes"><ul><li class="note" id="note_LCL450_22_1"><a class="footnoteCrossrefLink" href="#target_note_LCL450_22_1" title="Click to highlight in text"><sup class="lineRef">1</sup><span class="italic">et animalia</span> omitted in most of the MSS.</a></li><script type="text/javascript">document.getElementById('note_LCL450_22_1').style.display = "none";</script><li class="note" id="note_LCL450_22_2"><a class="footnoteCrossrefLink" href="#target_note_LCL450_22_2" title="Click to highlight in text"><sup class="lineRef">2</sup><span class="italic">mittuntur</span> A<sup>2</sup>BV.</a></li><script type="text/javascript">document.getElementById('note_LCL450_22_2').style.display = "none";</script></ul></section></notes></section>