<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Illos vero altissimos viros error iste non tenuit, ut existimarent Iovem modo gravioribus, modo<a class="footnoteLink" href="#note_LCL450_172_1" id="target_note_LCL450_172_1"><sup>1</sup></a> levioribus fulminibus et lusoriis uti. Sed voluerunt admonere eos quibus adversus peccata hominum fulminandum est non eodem modo omnia esse percutienda; quaedam
stringi debere, quaedam effligi<a class="footnoteLink" href="#note_LCL450_172_2" id="target_note_LCL450_172_2"><sup>2</sup></a> ac distringi,<a class="footnoteLink" href="#note_LCL450_172_3" id="target_note_LCL450_172_3"><sup>3</sup></a> quaedam admoneri.</p>
<p><span class="br"></span><span class="lineNumber">1</span><span class="br"></span>45. Ne hoc quidem crediderunt Iovem, qualem in Capitolio et in ceteris aedibus colimus,<a class="footnoteLink" href="#note_LCL450_172_4" id="target_note_LCL450_172_4"><sup>4</sup></a> mittere manu sua fulmina, sed eundem quem nos Iovem intellegunt, rectorem custodemque universi, animum ac spiritum mundi, operis huius dominum et artificem,
<span class="br"></span><span class="lineNumber">2</span><span class="br"></span>cui nomen omne convenit. Vis illum fatum vocare, non errabis; hic est ex quo suspensa sunt omnia, causa causarum. Vis illum providentiam dicere, recte dices; est enim cuius consilio huic mundo providetur, ut inoffensus<a class="footnoteLink" href="#note_LCL450_172_5" id="target_note_LCL450_172_5"><sup>5</sup></a> exeat et actus suos explicet.
Vis illum naturam vocare, non peccabis; hic est ex quo nata sunt omnia, cuius spiritu vivimus.
<span class="br"></span><span class="lineNumber">3</span><span class="br"></span>Vis illum vocare mundum, non falleris; ipse enim est hoc quod vides totum, partibus suis inditus, et se sustinens et sua. Idem Etruscis quoque visum est, et ideo fulmina mitti dixerunt a Iove quia sine illo nihil geritur.</p>
<p><span class="br"></span><span class="lineNumber">1</span><span class="br"></span>46. “At quare Iupiter aut ferienda transit aut innoxia ferit?” In maiorem me quaestionem vocas,

 
</p></section><notes><section class="footnotes"><ul><li class="note" id="note_LCL450_172_1"><a class="footnoteCrossrefLink" href="#target_note_LCL450_172_1" title="Click to highlight in text"><sup class="lineRef">1</sup><span class="italic">gravioribus, modo</span> supplied by Fickert.</a></li><script type="text/javascript">document.getElementById('note_LCL450_172_1').style.display = "none";</script><li class="note" id="note_LCL450_172_2"><a class="footnoteCrossrefLink" href="#target_note_LCL450_172_2" title="Click to highlight in text"><sup class="lineRef">2</sup>Leo, Oltramare for <span class="italic">digi</span> HPEFGABV; elidi Curio, Haase.</a></li><script type="text/javascript">document.getElementById('note_LCL450_172_2').style.display = "none";</script><li class="note" id="note_LCL450_172_3"><a class="footnoteCrossrefLink" href="#target_note_LCL450_172_3" title="Click to highlight in text"><sup class="lineRef">3</sup><span class="italic">distringi</span> EP; <span class="italic">distingui</span> HFGABV.</a></li><script type="text/javascript">document.getElementById('note_LCL450_172_3').style.display = "none";</script><li class="note" id="note_LCL450_172_4"><a class="footnoteCrossrefLink" href="#target_note_LCL450_172_4" title="Click to highlight in text"><sup class="lineRef">4</sup><span class="italic">videmus</span> ABV.</a></li><script type="text/javascript">document.getElementById('note_LCL450_172_4').style.display = "none";</script><li class="note" id="note_LCL450_172_5"><a class="footnoteCrossrefLink" href="#target_note_LCL450_172_5" title="Click to highlight in text"><sup class="lineRef">5</sup><span class="italic">inconfusus</span> ABV.</a></li><script type="text/javascript">document.getElementById('note_LCL450_172_5').style.display = "none";</script></ul></section></notes></section>