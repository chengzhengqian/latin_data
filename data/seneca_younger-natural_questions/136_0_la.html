<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

flumina tellus largius fundat aperiatque fontes novos, an non sit una tanto malo causa sed omnis ratio consentiat et simul imbres cadant, flumina increscant, maria sedibus suis excita procurrant et omnia uno
<span class="br"></span><span class="lineNumber">2</span><span class="br"></span>agmine ad exitium humani generis incumbant. Ita est. Nihil difficile naturae est, utique ubi in finem sui properat. Ad originem rerum parce utitur viribus dispensatque se incrementis fallentibus; subito ad ruinam toto impetu venit. Quam longo tempore opus est ut conceptus ad puerperium perduret
infans; quantis laboribus tener educatur; quam diligenti nutrimento obnoxium novissime corpus adolescit! At quam nullo negotio solvitur! Urbes constituit aetas, hora dissolvit; momento fit cinis, diu silva; magna tutela stant ac vigent omnia, cito ac repente dissiliunt.</p>
<p><span class="br"></span><span class="lineNumber">3</span><span class="br"></span>Quicquid ex hoc statu rerum natura flexerit, in exitium mortalium satis est. Ergo, cum affuerit illa necessitas temporis, multas simul fata causas movent. Neque enim sine concussione mundi tanta mutatio est, ut quidam putant, inter quos Fabianus est.</p>
<p><span class="br"></span><span class="lineNumber">4</span><span class="br"></span>Primo immodici cadunt imbres et sine ullis solibus triste nubilo caelum est nebulaque continua et ex umido spissa caligo numquam exiccantibus ventis. Inde vitium satis est, segetum sine fruge surgentium


</p></section><notes></notes></section>