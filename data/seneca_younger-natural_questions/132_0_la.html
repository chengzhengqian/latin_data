<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

relaxaverit; quare quaedam in Lycia aquae conceptum
feminarum custodiant, quas solent petere quibus parum tenax vulva est. Quod ad me attinet, pono ista inter temere vulgata. Creditum est quasdam aquas scabiem afferre corporibus, quasdam vitiliginem et foedam ex albo varietatem, sive infusa, sive pota sit; quod vitium dicunt habere aquam ex rore collectam.</p>
<p><span class="br"></span><span class="lineNumber">12</span><span class="br"></span>Quis non gravissimas esse aquas credat quae in crystallum coeunt? Contra autem est. Tenuissimis enim hoc evenit, quas frigus ob ipsam tenuitatem facillime gelat. Unde autem fiat eiusmodi lapis, apud Graecos ex ipso nomine apparet; χρύσταλλον enim appellant aeque hunc perlucidum lapidem quam illam glaciem ex qua fieri lapis creditur. Aqua enim caelestis minimum in se terreni habens, cum induruit, longioris frigoris pertinacia spissatur magis ac magis, donec omni aere excluso in se tota compressa est, et umor qui fuerat lapis effectus est.</p>
<p><span class="br"></span><span class="lineNumber">1</span><span class="br"></span>26. Aestate quaedam flumina augentur, ut Nilus, cuius alias ratio reddetur. Theophrastus est auctor in Ponto quoque quosdam amnes crescere tempore aestivo. Quattuor esse iudicant causas: aut quia tunc maxime in umorem mutabilis terra sit; aut quia maiores in remoto imbres sint, quorum aqua per



</p></section><notes></notes></section>