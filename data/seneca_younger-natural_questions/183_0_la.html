<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">1</span><span class="br"></span>11. Contra quidam aiunt cacumina montium hoc calidiora esse debere quo propiora soli sunt. Qui mihi videntur errare quod Apenninum et Alpes et alios notos ob eximiam altitudinem montes in tantum putant crescere ut illorum magnitudo sentire solis viciniam possit.</p>
<p><span class="br"></span><span class="lineNumber">2</span><span class="br"></span>Excelsa sunt ista, quamdiu nobis comparantur; at vero, ubi ad universum respexeris, manifesta est omnium humilitas; inter se vincuntur et vincunt. Ceterum in tantum nihil attollitur ut in collatione totius ulla<a class="footnoteLink" href="#note_LCL457_60_1" id="target_note_LCL457_60_1"><sup>1</sup></a> sit vel maximis portio. Quod nisi esset, non diceremus totum orbem terrarum pilam esse.
<span class="br"></span><span class="lineNumber">3</span><span class="br"></span>Pilae proprietas est cum aequalitate quadam rotunditas; 
aequalitatem autem hunc accipe quam vides in lusoria pila; non multum illi commissurae et rimae earum nocent quo minus par sibi ab omni parte dicatur. Quomodo in hac pila nihil illa intervalla officiunt ad speciem rotundi, sic ne in universo quidem orbe terrarum editi montes, quorum altitudo totius mundi collatione consumitur.</p>
<p><span class="br"></span><span class="lineNumber">4</span><span class="br"></span>Qui dicit altiorem montem, quia solem propius excipiat, magis calere debere, idem dicere potest longiorem hominem citius quam pusillum debere calefieri et caput citius quam pedes. At quisquis mundum mensura sua aestimaverit et terram cogitaverit
tenere puncti locum, intelleget nihil in illa

</p></section><notes><section class="footnotes"><ul><li class="note" id="note_LCL457_60_1"><a class="footnoteCrossrefLink" href="#target_note_LCL457_60_1" title="Click to highlight in text"><sup class="lineRef">1</sup><span class="italic">nulla</span> AV.</a></li><script type="text/javascript">document.getElementById('note_LCL457_60_1').style.display = "none";</script></ul></section></notes></section>