<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

toto premar; utrum supra me domus unius onus veniat et sub exiguo eius cumulo ac pulvere expirem, an totus caput meum terrarum orbis abscondat; in luce hunc et in aperto spiritum reddam an in vasto terrarum dehiscentium sinu; solus in illud profundum an cum magno comitatu populorum concadentium ferar. Nihil interest mea quantus circa mortem meam tumultus sit. Ipsa ubique tantundem est.</p>
<p><span class="br"></span><span class="lineNumber">10</span><span class="br"></span>Proinde magnum sumamus animum adversus istam cladem quae nec evitari nec provideri potest, desinamusque audire istos qui Campaniae reuntiaverunt
quique post hunc casum emigraverunt negantque
ipsos umquam in illam regionem accessuros. Quis enim illis promittit melioribus fundamentis hoc
<span class="br"></span><span class="lineNumber">11</span><span class="br"></span>aut illud solum stare? Omnia eiusdem sortis sunt et, si nondum mota, tamen mobilia. Hunc fortasse in quo securius consistitis locum haec nox aut hic ante noctem dies scindet. Unde scis an melior eorum locorum condicio sit in quibus iam vires suas fortuna consumpsit et quae in futurum ruina sua
<span class="br"></span><span class="lineNumber">12</span><span class="br"></span>fulta sunt? Erramus enim, si ullam terrarum partem exceptam immunemque ab hoc periculo credimus. Omnes sub eadem iacent lege; nihil ita ut immobile esset natura concepit; alia temporibus aliis cadunt et, quemadmodum in urbibus magnis nunc haec domus nunc illa suspenditur, ita in hoc orbe terrarum nunc haec pars facit vitium nunc illa.</p>
</section><notes></notes></section>