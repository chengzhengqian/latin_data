<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

marcor. Tunc corruptis quae seruntur manu palustris
<span class="br"></span><span class="lineNumber">5</span><span class="br"></span>omnibus campis herba succrescit. Mox iniuriam et validiora sensere. Solutis quippe radicibus arbusta procumbunt et vitis atque omne virgultum non tenetur solo, quod molle fluidumque est. Iam nec gramina aut pabula laeta aquis sustinet. Fame laboratur et manus ad antiqua alimenta porrigitur; qua ilex est et quercus excutitur et quaecumque in arduis arbor commissura astricta lapidum stetit.
<span class="br"></span><span class="lineNumber">6</span><span class="br"></span>Labant ac madent tecta et, in imum usque receptis aquis, fundamenta desidunt ac tota humus stagnat. Frustra titubantium fultura temptatur; omne enim firmamentum in lubrico figitur et lutosa humo; nihil stabile est.</p>
<p><span class="br"></span><span class="lineNumber">7</span><span class="br"></span>Postquam magis magisque ingruunt nimbi et congestae saeculis tabuerunt nives, devolutus torrens altissimis montibus rapit silvas male haerentes et saxa resolutis remissa compagibus rotat, abluit villas et intermixtos dominis greges devehit; vulsisque minoribus tectis quae in transitu abduxit, tandem in maiora violentus aberrat, urbes et impactos<a class="footnoteLink" href="#note_LCL450_274_1" id="target_note_LCL450_274_1"><sup>1</sup></a> trahit moenibus suis populos, ruinam an naufragium querentur
incertos. Adeo simul et quod opprimeret et quod mergeret venit. Auctus deinde processu aliquot in se torrentibus raptis plana passim populatur;

</p></section><notes><section class="footnotes"><ul><li class="note" id="note_LCL450_274_1"><a class="footnoteCrossrefLink" href="#target_note_LCL450_274_1" title="Click to highlight in text"><sup class="lineRef">1</sup>Oltramare for <span class="italic">implicitos</span> most MSS.; <span class="italic">implictos</span> Z.</a></li><script type="text/javascript">document.getElementById('note_LCL450_274_1').style.display = "none";</script></ul></section></notes></section>