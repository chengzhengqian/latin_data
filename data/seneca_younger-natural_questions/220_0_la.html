<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">13</span><span class="br"></span>Tyros aliquando infamis ruinis fuit; Asia duodecim
urbes simul perdidit; anno priore Achaiam et Macedoniam,<a class="footnoteLink" href="#note_LCL457_134_1" id="target_note_LCL457_134_1"><sup>1</sup></a> quaecumque est ista vis mali quae incurrit nunc Campaniam, laesit. Circumit fatum et, si quid diu praeterit, repetit. Quaedam rarius sollicitat, saepius quaedam; nihil immune esse et
<span class="br"></span><span class="lineNumber">14</span><span class="br"></span>innoxium sinit. Non homines tantum, qui brevis et caduca res nascimur, urbes oraeque terrarum et litora et ipsum mare in servitutem fati venit. Nos tamen nobis permansura promittimus bona fortunae, et felicitatem, cuius ex omnibus rebus humanis velocissima
est levitas, habituram in aliquo pondus ac
<span class="br"></span><span class="lineNumber">15</span><span class="br"></span>moram credimus. Et perpetua sibi omnia promittentibus
in mentem non venit id ipsum supra quod stamus stabile non esse. Neque enim Campaniae istud aut Achaiae sed omnis soli vitium est, male cohaerere et ex causis pluribus solvi et summa manere, partibus ruere.</p>
<p><span class="br"></span><span class="lineNumber">1</span><span class="br"></span>2. Quid ago?<a class="footnoteLink" href="#note_LCL457_134_2" id="target_note_LCL457_134_2"><sup>2</sup></a> Solacium adversus pericula rara promiseram. Ecce undique timenda denuntio. Nego quicquam esse quietis aeternae, quod perire possit et perdere. Ego vero hoc ipsum solacii loco pono, et quidem valentissimi, quando quidem sine remedio timor stultis est: ratio terrorem prudentibus excutit; imperitis magna fit ex desperatione securitas.


</p></section><notes><section class="footnotes"><ul><li class="note" id="note_LCL457_134_1"><a class="footnoteCrossrefLink" href="#target_note_LCL457_134_1" title="Click to highlight in text"><sup class="lineRef">1</sup>Fortunatus for <span class="italic">in Achaia et Macedonia</span> HPEZS.</a></li><script type="text/javascript">document.getElementById('note_LCL457_134_1').style.display = "none";</script><li class="note" id="note_LCL457_134_2"><a class="footnoteCrossrefLink" href="#target_note_LCL457_134_2" title="Click to highlight in text"><sup class="lineRef">2</sup><span class="italic">ergo</span> ABV.</a></li><script type="text/javascript">document.getElementById('note_LCL457_134_2').style.display = "none";</script></ul></section></notes></section>