<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">2</span><span class="br"></span>Cum in piscinam lapis missus est, videmus in multos orbes aquam discedere et fieri primum angustissimum
orbem, deinde laxiorem ac deinde alios maiores, donec evanescat impetus et in planitiem immotarum aquarum solvatur. Tale quiddam cogitemus
fieri etiam in aere. Cum spissior factus est, sentire plagam potest; lux solis aut lunae vel cuiuslibet
sideris incurrens recedere illum in circulos cogit. Nam umor et aer et omne quod ex ictu formam accipit in talem habitum impellitur qualis est eius quod impellit; omne autem lumen rotundum est; ergo et aer in hunc modum lumine percussus exibit.
<span class="br"></span><span class="lineNumber">3</span><span class="br"></span>Ob hoc tales splendores Graeci areas vocaverunt quia fere terendis frugibus destinata loca rotunda sunt. Non est autem quod existimemus istas, sive areae sive coronae sunt, in vicinia siderum fieri. Plurimum enim ab his absunt, quamvis cingere ea et coronare videantur; non longe a terra fit talis effigies, quam visus noster solita imbecillitate deceptus circa ipsum
<span class="br"></span><span class="lineNumber">4</span><span class="br"></span>sidus putat positam. In vicinia autem stellarum et solis nihil tale fieri potest, quia illic tenuis aether est. Nam formae crassis demum spissisque corporibus imprimi solent; in subtilibus non habent ubi consistant
aut haereant. In balneis quoque circa lucernam tale quiddam aspici solet ob aeris densi obscuritatem; frequentissime autem austro, cum caelum maxime grave et spissum est.<a class="footnoteLink" href="#note_LCL450_24_1" id="target_note_LCL450_24_1"><sup>1</sup></a></p>
</section><notes><section class="footnotes"><ul><li class="note" id="note_LCL450_24_1"><a class="footnoteCrossrefLink" href="#target_note_LCL450_24_1" title="Click to highlight in text"><sup class="lineRef">1</sup>Haase transfers <span class="italic">frequentissime . . . spissum est</span> to Paragraph 6 below.</a></li><script type="text/javascript">document.getElementById('note_LCL450_24_1').style.display = "none";</script></ul></section></notes></section>