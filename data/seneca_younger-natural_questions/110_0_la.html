<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
<span class="br"></span><span class="lineNumber">4</span><span class="br"></span>quod dici solet, vivam aquam. Illo quoque argumento
haec opinio refellitur quod quidam fontes in summo montis cacumine redundant; apparet illos sursum agi aut ibi concipi, cum omnis pluvialis aqua decurrat.</p>
<p><span class="br"></span><span class="lineNumber">1</span><span class="br"></span>8. Quidam existimant, quemadmodum in exteriore parte terrarum vastae paludes iacent magnique et navigabiles lacus, quemadmodum ingenti spatio maria porrecta sunt infusa vallibus, sic interiora terrarum abundare aquis dulcibus nec minus illas late stagnare quam apud nos oceanum et sinus eius, immo eo latius quia plus terra in altum patet. Ergo ex illa profunda copia isti amnes egeruntur. Quos quid miraris si terra detractos non sentit, cum adiectos maria non sentiant?</p>
<p><span class="br"></span><span class="lineNumber">1</span><span class="br"></span>9. Quibusdam haec placet causa: aiunt habere terram intra se recessus cavos et multum spiritus. Qui necessario frigescit umbra gravi pressus; deinde piger et immotus in aquam, cum se desiit ferre, convertitur; quemadmodum supra nos mutatio aeris imbrem facit, ita infra terras flumen aut rivum.
<span class="br"></span><span class="lineNumber">2</span><span class="br"></span>Supra nos non potest stare segnis diu et gravis. Aliquando enim sole tenuatur, aliquando ventis expanditur, itaque intervalla magna imbribus sunt. Sub terra vero, quicquid est quod illum in aquam convertat, idem semper est, umbra perpetua, frigus


</p></section><notes></notes></section>