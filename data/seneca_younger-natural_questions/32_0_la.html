<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">6</span><span class="br"></span>Aristoteles ait post autumnale aequinoctium qualibet hora diei arcum fieri; aestate non fieri, nisi aut incipiente aut inclinato die. Cuius rei causa manifesta est. Primum, quia media diei parte sol calidissimus nubes evincit nec potest imaginem suam ab his recipere quas scindit. At matutino tempore aut vergens in occasum minus habet virium; ideo<a class="footnoteLink" href="#note_LCL450_64_1" id="target_note_LCL450_64_1"><sup>1</sup></a>
<span class="br"></span><span class="lineNumber">7</span><span class="br"></span>a nubibus sustineri et repercuti potest. Deinde, cum arcum facere non soleat nisi adversus his in quibus facit nubibus, cum breviores dies sunt, semper obliquus est; itaque qualibet diei parte, etiam cum altissimus est, habet aliquas nubes quas ex adverso ferire possit. At temporibus aestivis super nostrum verticem fertur; itaque medio die excelsissimus terras rectiore aspicit<a class="footnoteLink" href="#note_LCL450_64_2" id="target_note_LCL450_64_2"><sup>2</sup></a> linea quam ut ullis nubibus possit occurri; omnes enim sub se tunc habet.</p>
<p><span class="br"></span><span class="lineNumber">8</span><span class="br"></span>Ut ait Vergilius noster,</p>
<blockquote><p><span class="line">et bibit ingens arcus,</span><span class="linebreak"></span></p></blockquote>
<p class="noindent">cum adventat imber. Sed non easdem, undecumque apparuit, minas affert. A meridie ortus magnam vim aquarum vehet; vinci enim non potuerunt valentissimo sole, tantum illis est virium. Si circa occasum refulsit, rorabit<a class="footnoteLink" href="#note_LCL450_64_3" id="target_note_LCL450_64_3"><sup>3</sup></a> et leviter impluet. Si ab ortu circave surrexit, serena promittit.</p>
</section><notes><section class="footnotes"><ul><li class="note" id="note_LCL450_64_1"><a class="footnoteCrossrefLink" href="#target_note_LCL450_64_1" title="Click to highlight in text"><sup class="lineRef">1</sup><span class="italic">calidus est et ideo</span> AV (instead of <span class="italic">habet virium; ideo</span>).</a></li><script type="text/javascript">document.getElementById('note_LCL450_64_1').style.display = "none";</script><li class="note" id="note_LCL450_64_2"><a class="footnoteCrossrefLink" href="#target_note_LCL450_64_2" title="Click to highlight in text"><sup class="lineRef">2</sup><span class="italic">accipit</span> H<sup>1</sup>PV.</a></li><script type="text/javascript">document.getElementById('note_LCL450_64_2').style.display = "none";</script><li class="note" id="note_LCL450_64_3"><a class="footnoteCrossrefLink" href="#target_note_LCL450_64_3" title="Click to highlight in text"><sup class="lineRef">3</sup><span class="italic">tonabit</span> ABV.</a></li><script type="text/javascript">document.getElementById('note_LCL450_64_3').style.display = "none";</script></ul></section></notes></section>