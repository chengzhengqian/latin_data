<section class="div1 language" lang="la"><header><hgroup><h1>Seneca</h1></hgroup></header><section class="div2">
<p>Primum ergo antelucanos flatus<a class="footnoteLink" href="#note_LCL457_84_1" id="target_note_LCL457_84_1"><sup>1</sup></a> inspiciamus, qui aut ex fluminibus aut ex convallibus aut ex aliquo
<span class="br"></span><span class="lineNumber">2</span><span class="br"></span>sinu feruntur. Nullus ex his pertinax est, sed cadit fortiore iam sole nec fert ultra terrarum conspectum. Hoc ventorum genus incipit vere; non ultra aestatem durat et inde maxime venit ubi aquarum plurimum et montium est. Plana, licet abundent aquis, carent aura; hac, dico, quae pro vento valet.</p>
<p><span class="br"></span><span class="lineNumber">1</span><span class="br"></span>8. Quomodo ergo talis flatus concipitur quem Graeci ἐγκολπίαν vocant? Quicquid ex se paludes et flumina remittunt—id autem et multum est et assiduum—per
diem solis alimentum est, nocte non exhauritur et montibus inclusum in unam regionem colligitur. Cum illam implevit et iam se non capit, exprimitur aliquo et in unam partem procedit; hic ventus est. Itaque eo incumbit quo liberior exitus invitat et loci laxitas, in quam coacervata decurrant.
<span class="br"></span><span class="lineNumber">2</span><span class="br"></span>Huius rei argumentum est quod prima noctis parte non spirat; incipit enim fieri illa collectio, quae circa lucem iam plena est; onerata quaerit quo defluat et eo potissimum exit ubi plurimum vacui est et magna ac patens area. Adicit autem ei<a class="footnoteLink" href="#note_LCL457_84_2" id="target_note_LCL457_84_2"><sup>2</sup></a> stimulos ortus solis feriens gelidum aera. Nam, etiam antequam appareat,


</p></section><notes><section class="footnotes"><ul><li class="note" id="note_LCL457_84_1"><a class="footnoteCrossrefLink" href="#target_note_LCL457_84_1" title="Click to highlight in text"><sup class="lineRef">1</sup><span class="italic">flatus</span> ZSABV; <span class="italic">fluctus</span> HPE.</a></li><script type="text/javascript">document.getElementById('note_LCL457_84_1').style.display = "none";</script><li class="note" id="note_LCL457_84_2"><a class="footnoteCrossrefLink" href="#target_note_LCL457_84_2" title="Click to highlight in text"><sup class="lineRef">2</sup><span class="italic">eis</span> HPEλS; <span class="italic">illis</span> Z.</a></li><script type="text/javascript">document.getElementById('note_LCL457_84_2').style.display = "none";</script></ul></section></notes></section>