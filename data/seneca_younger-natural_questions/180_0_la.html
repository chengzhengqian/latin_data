<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

umidumque aera alligat et praestringit; itaque pluvia futura erat, grando fit iniuria frigoris.</p>
<p><span class="br"></span><span class="lineNumber">1</span><span class="br"></span>6. Non tempero mihi quominus omnes nostrorum ineptias proferam. Quosdam peritos observandarum nubium esse affirmant et praedicere cum grando ventura sit. Hoc intellegere usu ipso potuerunt, cum colorem nubium notassent, quem grando totiens insequebatur.</p>
<p><span class="br"></span><span class="lineNumber">2</span><span class="br"></span>Illud incredibile, Cleonis fuisse publice praepositos chalazophylacas, speculatores venturae grandinis. Hi cum signum dedissent adesse iam grandinem, quid expectas? Ut homines ad paenulas discurrerent aut ad scorteas? Immo pro se quisque alius agnum immolabat, alius pullum. Protinus illae nubes alio declinabant, cum aliquid gustassent sanguinis.</p>
<p><span class="br"></span><span class="lineNumber">3</span><span class="br"></span>Hoc rides? Accipe quod magis rideas. Si quis nec agnum nec pullum habebat, quod sine damno fieri poterat, manus sibi afferebat et, ne tu avidas aut crudeles existimes nubes, digitum suum bene acuto graphio pungebat et hoc sanguine litabat; nec minus ab huius agello grando se vertebat quam ab illo in quo maioribus hostiis exorata erat.</p>
<p><span class="br"></span><span class="lineNumber">1</span><span class="br"></span>7. Rationem huius rei quaerunt. Alteri, ut homines sapientissimos decet, negant posse fieri ut cum grandine aliquis paciscatur et tempestates
</p></section><notes></notes></section>