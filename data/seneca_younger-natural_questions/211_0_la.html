<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

et periclitamur periculi causa; incertam fortunam experimur, vim tempestatum nulla ope humana
<span class="br"></span><span class="lineNumber">7</span><span class="br"></span>superabilem et mortem sine spe sepulturae. Non erat tanti, si ad pacem per ista veheremur; nunc, cum evaserimus tot scopulos latentes et insidias vadosi maris, cum effugerimus procellosos desuper montes, per quos praeceps in navigantes ventus impingitur, cum involutos nubilo dies et nimbis ac tonitribus horridas noctes, cum turbinibus divulsa navigia, quis erit huius laboris ac metus fructus, quis nos fessos tot malis portus excipiet? Bellum scilicet et obvius in litore hostis et trucidandae gentes tracturaeque
magna ex parte victorem et antiquarum urbium flamma.</p>
<p><span class="br"></span><span class="lineNumber">8</span><span class="br"></span>Quid in arma cogimus populos? Quid exercitus scribimus directuros aciem in mediis fluctibus? Quid maria inquietamus? Parum videlicet ad mortes nostras terra late patet; nimis delicate fortuna nos tractat; nimis dura dedit nobis corpora, felicem valetudinem; non depopulatur nos casus incurrens; emetiri cuique annos suos ex commodo licet et ad senectutem decurrere! Itaque eamus in pelagus et
<span class="br"></span><span class="lineNumber">9</span><span class="br"></span>vocemus in nos fata cessantia. Miseri, quid quaeritis mortem, quae ubique superest? Petet illa vos et ex lectulo. Sed innocentes petat! Occupabit vos
</p></section><notes></notes></section>