<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

crines dispergitur; per intervalla ignium, non per ipsos vides.</p>
<p><span class="br"></span><span class="lineNumber">2</span><span class="br"></span>“Stellae,” inquit, “omnes rotundae sunt, cometae porrecti; ex quo apparet stellas non esse.” Quis enim tibi concedit cometas longos esse? Quorum natura quidem, ut ceterorum siderum, globus est, ceterum fulgor extenditur. Quemadmodum sol radios suos longe lateque dimittit, ceterum ipsi alia est forma, alia ei quod ex ipso fluit lumini, sic cometarum corpus ipsum corrotundatur, splendor autem longior quam ceterorum siderum apparet.</p>
<p><span class="br"></span><span class="lineNumber">1</span><span class="br"></span>27. “Quare?” inquis. Dic tu mihi prius quare luna dissimillimum soli lumen accipiat, cum accipiat a sole; quare modo rubeat, modo palleat; quare lividus
illi et ater color sit, cum conspectu solis excluditur.
<span class="br"></span><span class="lineNumber">2</span><span class="br"></span>Dic mihi quare omnes stellae inter se dissimilem habeant aliquatenus faciem, diversissimam soli. Quomodo nihil prohibet ista sidera esse, quamvis similia non sint, sic nihil prohibet cometas aeternos esse et sortis eiusdem cuius cetera, etiamsi faciem illis non habent similem.</p>
<p><span class="br"></span><span class="lineNumber">3</span><span class="br"></span>Quid porro? Mundus ipse, si consideres illum, nonne ex diversis compositus est? Quid est quare in Leone sol semper ardeat et terras aestibus torreat, in Aquario astringat hiemem, flumina gelu claudat? Et hoc tamen et illud sidus eiusdem condicionis est, cum effectu et natura dissimile sit. Intra brevissimum tempus Aries extollitur, Libra tardissime emergit;
et hoc tamen sidus et illud eiusdem naturae
</p></section><notes></notes></section>