<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

minaces, qui omen prae<a class="footnoteLink" href="#note_LCL457_264_1" id="target_note_LCL457_264_1"><sup>1</sup></a> se futuri sanguinis ferunt. Hi minuunt augentque lumen suum, quemadmodum alia sidera, quae clariora, cum descendere, sunt maioraque, quia ex loco propiore visuntur, minora, cum redeunt, et obscuriora, quia abducunt se longius.</p>
<p><span class="br"></span><span class="lineNumber">1</span><span class="br"></span>18. Adversus haec protinus respondetur non idem accidere in cometis quod in ceteris. Cometae enim, quo primum die apparuerunt, maximi sunt. Atqui deberent crescere, quo propius accederent; nunc autem manet illis prima facies, donec incipiant extingui. Deinde, quod adversus priores, etiam adversus
hunc dicitur: si erraret cometes essetque sidus, intra signiferi terminos moveretur, intra quos omne sidus cursus suos colligit.</p>
<p><span class="br"></span><span class="lineNumber">2</span><span class="br"></span>Numquam apparet stella per<a class="footnoteLink" href="#note_LCL457_264_2" id="target_note_LCL457_264_2"><sup>2</sup></a> stellam; acies nostra non potest per medium sidus exire, ut per illud superiora perspiciat. Per cometen autem non aliter quam per nubem ulteriora cernuntur; ex quo apparet illum non esse sidus sed levem ignem ac tumultuarium.</p>
<p><span class="br"></span><span class="lineNumber">1</span><span class="br"></span>19. Zenon noster in illa sententia est. Congruere iudicat stellas et radios inter se committere; hac societate luminis existere imaginem stellae longioris. Ergo quidam nullos esse cometas existimant sed speciem illorum per repercussionem vicinorum siderum aut per coniunctionem cohaerentium reddi.</p>
</section><notes><section class="footnotes"><ul><li class="note" id="note_LCL457_264_1"><a class="footnoteCrossrefLink" href="#target_note_LCL457_264_1" title="Click to highlight in text"><sup class="lineRef">1</sup><span class="italic">post</span> Gercke and most MSS.</a></li><script type="text/javascript">document.getElementById('note_LCL457_264_1').style.display = "none";</script><li class="note" id="note_LCL457_264_2"><a class="footnoteCrossrefLink" href="#target_note_LCL457_264_2" title="Click to highlight in text"><sup class="lineRef">2</sup><span class="italic">super</span> PBV; <span class="italic">supra</span> A.</a></li><script type="text/javascript">document.getElementById('note_LCL457_264_2').style.display = "none";</script></ul></section></notes></section>