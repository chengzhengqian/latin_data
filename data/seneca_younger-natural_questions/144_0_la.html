<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

quoque transferendam puto: sive animal<a class="footnoteLink" href="#note_LCL450_288_1" id="target_note_LCL450_288_1"><sup>1</sup></a> est mundus, sive corpus natura gubernabile, ut arbores, ut sata, ab initio eius usque ad exitum quicquid
<span class="br"></span><span class="lineNumber">3</span><span class="br"></span>facere quicquid pati debeat, inclusum est. Ut in semine omnis futuri hominis ratio comprehensa est et legem barbae canorumque nondum natus infans habet. Totius enim corporis et sequentis actus in parvo occultoque liniamenta sunt. Sic origo mundi non minus solem et lunam et vices siderum et animalium
ortus quam quibus mutarentur terrena continuit. In his fuit inundatio, quae non secus quam hiems, quam aestas, lege mundi venit.</p>
<p><span class="br"></span><span class="lineNumber">4</span><span class="br"></span>Itaque non pluvia istud fiet, sed pluvia quoque; non incursu maris, sed maris quoque incursu; non terra motu, sed terrae quoque motu. Omnia adiuvabunt
naturam, ut naturae constituta peragantur. Maximam tamen causam ad se inundandam terra ipsa praestabit, quam diximus esse mutabilem et
<span class="br"></span><span class="lineNumber">5</span><span class="br"></span>solvi in umorem. Ergo, quandoque erit terminus rebus humanis, cum partes eius interire debuerint abolerive funditus totae ut de integro totae rudes innoxiaeque generentur nec supersit in deteriora praeceptor, plus umoris quam semper fuit fiet. Nunc enim elementa ad id quod debetur pensa sunt;

</p></section><notes><section class="footnotes"><ul><li class="note" id="note_LCL450_288_1"><a class="footnoteCrossrefLink" href="#target_note_LCL450_288_1" title="Click to highlight in text"><sup class="lineRef">1</sup>Koeler, Oltramare for <span class="italic">anima</span> MSS.</a></li><script type="text/javascript">document.getElementById('note_LCL450_288_1').style.display = "none";</script></ul></section></notes></section>