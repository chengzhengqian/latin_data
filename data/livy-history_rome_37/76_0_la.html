<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 proficiscentem ad sacra retinuerat Metellus, pontifex maximus; <span class="br"></span><span class="lineNumber">3</span><span class="br"></span>praetorem hunc, ne in Sardiniam proficisceretur, P. Licinius tenuit. et in senatu et ad populum magnis contentionibus certatum, <span class="br"></span><span class="lineNumber">4</span><span class="br"></span>et imperia inhibita ultro citroque, et pignera capta, et multae dictae, et tribuni appellati, et provocatum ad populum est. <span class="br"></span><span class="lineNumber">5</span><span class="br"></span>religio ad postremum vicit; ut dicto audiens esset flamen pontifici iussus; et multa iussu populi ei remissa. <span class="br"></span><span class="lineNumber">6</span><span class="br"></span>ira provinciae ereptae praetorem magistratu abdicare se conantem patres auctoritate sua deterruerunt, et ut ius inter peregrinos diceret decreverunt. <span class="br"></span><span class="lineNumber">7</span><span class="br"></span>dilectibus deinde intra paucos dies—neque enim multi milites legendi erant—perfectis, consules praetoresque in provincias proficiscuntur.</p>
<p><span class="br"></span><span class="lineNumber">8</span><span class="br"></span>Fama dein de rebus in Asia gestis temere volgata sine auctore, et post dies paucos nuntii certi litteraeque imperatoris Romam allatae, <span class="br"></span><span class="lineNumber">9</span><span class="br"></span>quae non tantum gaudium ab recenti metu attulerunt—desierant enim victum in Aetolia Antiochum<a class="footnoteLink" href="#note_LCL301_438_67" id="target_note_LCL301_438_67"><sup>67</sup></a> metuere—, quam a vetere fama, quod ineuntibus id bellum gravis hostis, et suis viribus et quod Hannibalem rectorem militiae haberet, visus fuerat. <span class="br"></span><span class="lineNumber">10</span><span class="br"></span>nihil tamen aut de consule mittendo in Asiam mutandum aut minvendas eius copias censuerunt, metu ne cum Gallis foret bellandum.</p>
</section><notes><section class="footnotes"><ul><li class="note" id="note_LCL301_438_67"><a class="footnoteCrossrefLink" href="#target_note_LCL301_438_67" title="Click to highlight in text"><sup class="lineRef">67</sup>Antiochum <span class="italic">suppl.</span> <span class="italic">Madvig</span></a></li><script type="text/javascript">document.getElementById('note_LCL301_438_67').style.display = "none";</script></ul></section></notes></section>