<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 et arte gubernatorum et scientia remigum; <span class="br"></span><span class="lineNumber">3</span><span class="br"></span>maximo tamen terrori hostibus fuere quae ignes prae se portabant, et quod unum iis ad Panhormum circumventis saluti fuerat, id tum maximum momentum ad victoriam fuit. <span class="br"></span><span class="lineNumber">4</span><span class="br"></span>nam metu ignis adversi regiae naves, ne prorae concurrerent, cum declinassent, neque ipsae ferire rostro hostem poterant, <span class="br"></span><span class="lineNumber">5</span><span class="br"></span>et obliquas se ipsae ad ictus praebebant, et si qua concurrerat, obruebatur infuso igni, magisque ad incendium quam ad proelium trepidabant.</p>
<p><span class="br"></span><span class="lineNumber">6</span><span class="br"></span>Plurimum tamen, quae solet, militum virtus in bello valuit: mediam namque aciem hostium Romani cum rupissent, circumvecti ab tergo pugnantibus adversus Rhodios regiis sese obiecere; momentoque temporis et media acies Antiochi et laevo cornu circumventae naves mergebantur. <span class="br"></span><span class="lineNumber">7</span><span class="br"></span>dextra pars integra sociorum magis clade quam suo periculo terrebantur; ceterum postquam alias circumventas praetoriam navem Polyxenidae relictis sociis vela dantem videre, sublatis raptim dolonibus—et erat secundus petentibus Ephesum ventus—capessunt fugam, quadraginta duabus navibus in ea pugna amissis,<span class="br"></span><span class="lineNumber">8</span><span class="br"></span> quarum decem tres captae in potestatem hostium venerunt, ceterae incensae aut demersae. Romanorum duae naves fractae sunt, volneratae aliquot; <span class="br"></span><span class="lineNumber">9</span><span class="br"></span>Rhodia una capta memorabili casu: nam cum rostro percussisset Sidoniam navem, ancora, ictu ipso excussa e nave sua, unco dente, velut ferrea 

</p></section><notes></notes></section>