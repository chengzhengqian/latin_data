<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
se censebat, privatim—sic enim imperatum erat—P. Scipionis temptare animum est conatus. <span class="br"></span><span class="lineNumber">2</span><span class="br"></span>omnium primum filium ei sine pretio redditurum regem dixit; deinde ignarus et animi Scipionis et moris Romani, auri pondus ingens pollicitus, et nomine tantum regio excepto societatem omnis regni, si per eum pacem impetrasset.</p>
<p><span class="br"></span><span class="lineNumber">3</span><span class="br"></span>Ad ea Scipio: “quod Romanos omnes, quod me, ad quem missus es, ignoras, minus miror, cum te fortunam eius a quo venis ignorare cernam. <span class="br"></span><span class="lineNumber">4</span><span class="br"></span>Lysimachia tenenda erat, ne Chersonesum intraremus, aut ad Hellespontum obsistendum, ne in Asiam traiceremus, si pacem tamquam ab sollicitis de belli eventu petituri eratis; <span class="br"></span><span class="lineNumber">5</span><span class="br"></span>concesso vero in Asiam transitu, et non solum frenis sed etiam iugo accepto, quae disceptatio ex aequo, cum imperium patiendum sit, relicta est?<span class="br"></span><span class="lineNumber">6</span><span class="br"></span> ego ex munificentia regia maximum donum filium habebo; aliis, deos precor, ne unquam fortuna egeat mea; animus certe non egebit. <span class="br"></span><span class="lineNumber">7</span><span class="br"></span>pro tanto in me munere gratum me in se esse sentiet, si privatam gratiam pro privato beneficio desiderabit; publice nec habebo quicquam ab illo nec dabo. <span class="br"></span><span class="lineNumber">8</span><span class="br"></span>quod in praesentia dare possim, fidele consilium est. abi, nuntia meis verbis, bello absistat, pacis condicionem nullam recuset.”</p>
<p><span class="br"></span><span class="lineNumber">9</span><span class="br"></span>Nihil ea moverunt regem, tutam fore belli aleam ratum,
</p></section><notes></notes></section>