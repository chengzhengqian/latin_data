<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
pars infrequens aedificiis erat; templa deum aliquantum tenebant loci; ea prius ariete admoto quatere muros turresque coepit; <span class="br"></span><span class="lineNumber">3</span><span class="br"></span>dein cum eo multitudo occurreret ad defendendum, altera quoque parte admotus aries; et iam utrimque sternebantur muri. <span class="br"></span><span class="lineNumber">4</span><span class="br"></span>ad quorum casum cum impetum Romani milites per ipsam stragem ruinarum facerent, alii scalis etiam ascensum in muros temptarent, <span class="br"></span><span class="lineNumber">5</span><span class="br"></span>adeo obstinate resistere oppidani ut facile appareret plus in armis et virtute quam in moenibus auxilii esse.</p>
<p><span class="br"></span><span class="lineNumber">6</span><span class="br"></span>Coactus ergo periculo militum praetor receptui cani iussit, ne obiceret incautos furentibus desperatione ac rabie. <span class="br"></span><span class="lineNumber">7</span><span class="br"></span>dirempto proelio, ne tum quidem ad quietem versi, sed undique omnes ad munienda et obmolienda quae ruinis strata erant concurrerunt. <span class="br"></span><span class="lineNumber">8</span><span class="br"></span>huic operi intentis supervenit Q. Antonius a praetore missus, qui castigata pertinacia eorum maiorem curam Romanis quam illis ostenderet esse ne in perniciem urbis pugnaretur; <span class="br"></span><span class="lineNumber">9</span><span class="br"></span>si absistere furore vellent, potestatem iis dari eadem condicione qua prius C. Livi in fidem venissent se tradendi.</p>
<p><span class="br"></span><span class="lineNumber">10</span><span class="br"></span>Haec cum audissent, quinque dierum spatio ad deliberandum sumpto, temptata interim spe auxilii ab Antiocho, postquam legati missi ad regem nihil in eo praesidii esse rettulerant, tum portas aperuerunt, pacti ne quid hostile paterentur.</p>
</section><notes></notes></section>