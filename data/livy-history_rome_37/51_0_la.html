<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
praeterquam quod et magnitudo animi et satietas gloriae placabilem eum maxime faciebat, <span class="br"></span><span class="lineNumber">4</span><span class="br"></span>notumque erat gentibus qui victor ille in Hispania qui deinde in Africa fuisset, etiam quod filius eius captus in potestate regis erat.</p>
<p><span class="br"></span><span class="lineNumber">5</span><span class="br"></span>Is ubi et quando et quo casu captus sit, sicut pleraque alia, parum inter auctores constat. alii principio belli, a Chalcide Oreum petentem, circumventum ab regiis navibus tradunt; <span class="br"></span><span class="lineNumber">6</span><span class="br"></span>alii postquam transitum in Asiam est, cum turma Fregellana missum exploratum ad regia castra, effuso obviam equitatu cum reciperet sese, in eo tumultu delapsum ex equo cum duobus equitibus oppressum, ita ad regem deductum esse. <span class="br"></span><span class="lineNumber">7</span><span class="br"></span>illud satis constat si pax cum populo Romano maneret hospitiumque privatim regi cum Scipionibus esset, neque liberalius neque benignius haberi colique adulescentem quam cultus est potuisse.</p>
<p><span class="br"></span><span class="lineNumber">8</span><span class="br"></span>Ob haec cum adventum P. Scipionis legatus exspectasset, ubi is venit, consulem adit petitque ut mandata audiret.</p>
<p>35. Advocato frequenti consilio legati verba sunt audita. <span class="br"></span><span class="lineNumber">2</span><span class="br"></span>is, multis ante legationibus ultro citroque nequiquam de pace missis, eam ipsam fiduciam impetrandi sibi esse dixit quod priores legati nihil impetrassent: Zmyrnam enim et Lampsacum et Alexandriam Troadem et Lysimachiam
</p></section><notes></notes></section>