<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 pergunt ad castra diripienda. <span class="br"></span><span class="lineNumber">8</span><span class="br"></span>equites primi omnium Eumenis, deinde et alius equitatus toto passim campo sequuntur hostem, et postremos, ut quosque adepti sunt, caedunt. <span class="br"></span><span class="lineNumber">9</span><span class="br"></span>ceterum fugientibus maior pestis, intermixtis quadrigis elephantisque et camelis, erat sua ipsorum turba, cum solutis ordinibus velut caeci super alios alii ruerent et incursu beluarum obtererentur. <span class="br"></span><span class="lineNumber">10</span><span class="br"></span>in castris quoque ingens et maior prope quam in acie caedes est edita: nam et primorum fuga in castra maxime inclinavit, et huius fiducia multitudinis qui in praesidio erant pertinacius pro vallo pugnarunt. <span class="br"></span><span class="lineNumber">11</span><span class="br"></span>retenti in portis valloque, quae se impetu ipso capturos crediderant, Romani, postquam tandem perruperunt, ab ira graviorem ediderunt caedem.</p>
<p>44. Ad quinquaginta milia peditum caesa eo die dicuntur, equitum tria milia; mille et quadringenti capti et quindecim cum rectoribus elephanti. <span class="br"></span><span class="lineNumber">2</span><span class="br"></span>Romanorum aliquot volnerati sunt: ceciderunt non plus trecenti pedites, quattuor et viginti equites, et de Eumenis exercitu quinque et viginti.</p>
<p><span class="br"></span><span class="lineNumber">3</span><span class="br"></span>Et illo quidem die victores direptis hostium castris cum magna praeda in sua reverterunt; postero die spoliabant caesorum corpora et captivos contrahebant. <span class="br"></span><span class="lineNumber">4</span><span class="br"></span>legati ab Thyatira et Magnesia ab Sipylo ad dedendas urbes venerunt. <span class="br"></span><span class="lineNumber">5</span><span class="br"></span>Antiochus cum paucis fugiens, in ipso itinere pluribus congregantibus se, modica manu armatorum media 


</p></section><notes></notes></section>