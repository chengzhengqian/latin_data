<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>20. Per eosdem forte dies Elaeam ex Achaia mille pedites cum centum equitibus, Diophane omnibus iis copiis praeposito, accesserunt; quos egressos navibus obviam missi ab Attalo nocte Pergamum deduxerunt. <span class="br"></span><span class="lineNumber">2</span><span class="br"></span>veterani omnes et periti belli erant, et ipse dux Philopoemenis, summi tum omnium Graecorum imperatoris, discipulus. qui biduum simul ad quietem hominum equorumque et ad visendas hostium stationes, quibus locis temporibusque accederent reciperentque sese, sumpserunt.</p>
<p><span class="br"></span><span class="lineNumber">3</span><span class="br"></span>Ad radices fere collis in quo posita urbs est regii succedebant; ita libera ab tergo populatio erat. nullo ab urbe, ne in stationes quidem qui procul iacularetur, <span class="br"></span><span class="lineNumber">4</span><span class="br"></span>excurrente, postquam semel, compulsi metu, se moenibus incluserunt, contemptus eorum et inde neglegentia apud regios oritur. non stratos non infrenatos magna pars habebant equos; <span class="br"></span><span class="lineNumber">5</span><span class="br"></span>paucis ad arma et ordines relictis, dilapsi ceteri sparserant se toto passim campo, pars in iuvenales lusus lasciviamque versi, pars vescentes sub umbra, quidam somno etiam strati.</p>
<p><span class="br"></span><span class="lineNumber">6</span><span class="br"></span>Haec Diophanes ex alta urbe Pergamo contemplatus arma suos capere et ad portam praesto esse iubet; ipse Attalum adit et in animo sibi esse dixit hostium stationem temptare. <span class="br"></span><span class="lineNumber">7</span><span class="br"></span>aegre id permittente Attalo, quippe qui centum equitibus adversus sescentos, mille peditibus cum quattuor milibus pugnaturum cerneret, porta egressus haud procul statione hostium, occasionem opperiens, consi-


</p></section><notes></notes></section>