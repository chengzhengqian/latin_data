<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
meritisque et impensis officiorum ut superare possem, fortuna tempora Antiochus et bellum in Asia gestum praebuerunt materiam. <span class="br"></span><span class="lineNumber">13</span><span class="br"></span>rex Asiae et partis Europae Antiochus filiam suam in matrimonium mihi dabat; restituebat extemplo civitates quae defecerant a nobis; spem magnam in posterum amplificandi regni faciebat, si secum bellum adversus vos gessissem.</p>
<p><span class="br"></span><span class="lineNumber">14</span><span class="br"></span>â€œNon gloriabor eo quod nihil in vos deliquerim; illa potius quae vetustissima domus nostrae vobiscum amicitia digna sunt referam. <span class="br"></span><span class="lineNumber">15</span><span class="br"></span>pedestribus navalibusque copiis, ut nemo sociorum vestrorum me aequiperare posset, imperatores vestros adiuvi; commeatus terra marique suppeditavi; navalibus proeliis, quae multis locis facta sunt, omnibus adfui; nec labori meo nec periculo usquam peperci. <span class="br"></span><span class="lineNumber">16</span><span class="br"></span>quod miserrimum est in bello, obsidionem passus sum, Pergami inclusus cum discrimine ultimo simul vitae regnique. <span class="br"></span><span class="lineNumber">17</span><span class="br"></span>liberatus deinde obsidione, cum alia parte Antiochus alia Seleucus circa arcem regni mei castra haberent, relictis meis rebus tota classe ad Hellespontum L. Scipioni consuli vestro occurri, ut eum in traiciendo exercitu adiuvarem. <span class="br"></span><span class="lineNumber">18</span><span class="br"></span>posteaquam in Asiam exercitus vester est transgressus, nunquam a consule abscessi; nemo miles Romanus magis adsiduus in castris fuit vestris quam ego fratresque mei; nulla expeditio nullum equestre proelium sine me factum est; <span class="br"></span><span class="lineNumber">19</span><span class="br"></span>in acie ibi steti, eam partem sum tutatus in qua me consul esse voluit.</p>
</section><notes></notes></section>