<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
quos cum dissipatis subsidiis pervenisset equitatus Romanus, ne primum quidem impetum sustinuerunt; pars eorum fusi sunt, alii propter gravitatem tegumentorum armorumque oppressi. <span class="br"></span><span class="lineNumber">3</span><span class="br"></span>totum deinde laevum cornu inclinavit, et turbatis auxiliaribus, qui inter equitem et quos appellant phalangitas erant, usque ad mediam aciem terror pervenit. <span class="br"></span><span class="lineNumber">4</span><span class="br"></span>ibi simul perturbati ordines et impeditus intercursu suorum usus praelongarum hastarum—sarisas Macedones vocant—, intulere signa Romanae legiones et pila in perturbatos coniecere. <span class="br"></span><span class="lineNumber">5</span><span class="br"></span>ne interpositi quidem elephanti militem Romanum deterrebant, adsuetum iam ab Africis bellis et uitare impetum beluae et ex transverso aut pilis incessere aut, si propius subire posset, gladio nervos incidere.</p>
<p><span class="br"></span><span class="lineNumber">6</span><span class="br"></span>Iam media acies fere omnis a fronte prostrata erat, et subsidia circumita ab tergo caedebantur, cum in parte alia fugam suorum et prope iam ad ipsa castra clamorem paventium accepere. <span class="br"></span><span class="lineNumber">7</span><span class="br"></span>namque Antiochus a dextro cornu, cum ibi fiducia fluminis nulla subsidia cerneret praeter quattuor turmas equitum, et eas, dum applicant se suis, ripam nudantes, impetum in eam partem cum auxiliis et cataphracto equitatu fecit; <span class="br"></span><span class="lineNumber">8</span><span class="br"></span>nec a fronte tantum instabat, sed circumito a flumine cornu iam ab latere urgebat, 
</p></section><notes></notes></section>