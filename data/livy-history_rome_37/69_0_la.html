<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
et legati qui Romam irent venerunt. <span class="br"></span><span class="lineNumber">21</span><span class="br"></span>Eumenes quoque eodem tempore profectus est Romam quo legati regis. secutae eos sunt legationes omnium Asiae populorum.</p>
<p>46. Dum haec in Asia geruntur, duo fere sub idem tempus cum triumphi spe proconsules de provinciis Romam redierunt, Q. Minucius ex Liguribus, Mâ€™. Acilius ex Aetolia. <span class="br"></span><span class="lineNumber">2</span><span class="br"></span>auditis utriusque rebus gestis Minucio negatus triumphus, Acilio magno consensu decretus; isque triumphans de rege Antiocho et Aetolis urbem est invectus. <span class="br"></span><span class="lineNumber">3</span><span class="br"></span>praelata in eo triumpho sunt signa militaria ducenta triginta, et argenti infecti tria milia pondo, signati tetrachmum Atticum centum decem tria milia, cistophori ducenta undequinquaginta, vasa argentea caelata multa magnique ponderis; <span class="br"></span><span class="lineNumber">4</span><span class="br"></span>tulit et supellectilem regiam argenteam ac vestem magnificam, coronas aureas, dona sociarum civitatium, quadraginta quinque, spolia omnis generis. captivos nobiles, Aetolos et regios duces, sex et triginta duxit. <span class="br"></span><span class="lineNumber">5</span><span class="br"></span>Damocritus, Aetolorum dux, paucos ante dies, cum e carcere noctu effugisset, in ripa Tiberis, consecutis custodibus, priusquam comprehenderetur gladio se transfixit. <span class="br"></span><span class="lineNumber">6</span><span class="br"></span>milites tantum qui sequerentur currum defuerunt; alioqui magnificus et spectaculo et fama rerum triumphus fuit.</p>
</section><notes></notes></section>