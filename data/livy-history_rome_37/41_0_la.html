<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
regiae classi commeatus benigne praebuisse, quinque milia vasorum vini esse pollicitos. Teum ex medio cursu classem repente avertit, aut volentibus iis usurus commeatu parato hostibus, aut ipsos pro hostibus habiturus.<span class="br"></span><span class="lineNumber">4</span><span class="br"></span> cum derexissent ad terram proras, quindecim ferme eis naves circa Myonnesum apparuerunt, quas primo ex classe regia praetor esse ratus institit sequi; apparuit deinde piraticos celoces et lembos esse. <span class="br"></span><span class="lineNumber">5</span><span class="br"></span>Chiorum maritimam oram depopulati, cum omnis generis praeda revertentes postquam videre ex alto classem, in fugam verterunt. et celeritate superabant levioribus et ad id fabrefactis navigiis, et propiores terrae erant; <span class="br"></span><span class="lineNumber">6</span><span class="br"></span>itaque priusquam adpropinquaret classis, Myonnesum perfugerunt, unde se e portu ratus abstracturum naves, ignarus loci sequebatur praetor.</p>
<p><span class="br"></span><span class="lineNumber">7</span><span class="br"></span>Myonnesus promunturium inter Teum Samumque est. ipse collis est in modum metae in acutum cacumen a fundo satis lato fastigatus; a continenti artae semitae aditum habet, a mari exesae fluctibus rupes claudunt, ita ut quibusdam locis superpendentia saxa plus in altum quam quae in statione sunt naves promineant. <span class="br"></span><span class="lineNumber">8</span><span class="br"></span>circa ea adpropinquare non ausae naves, ne sub ictu superstantium rupibus piratarum essent, diem trivere. <span class="br"></span><span class="lineNumber">9</span><span class="br"></span>tandem sub noctem vano incepto cum abstitissent, Teum postero die accessere, et in portu qui ab tergo urbis est—Geraesticum ipsi appellant—navibus constitutis, praetor ad depopulandum circa urbem agrum emisit milites.</p>
</section><notes></notes></section>