<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">7</span><span class="br"></span>Huius triumphi minuit laetitiam nuntius ex Hispania tristis, adversa pugna in Bastetanis ductu L. Aemili proconsulis apud oppidum Lyconem cum Lusitanis sex milia de exercitu Romano cecidisse, <span class="br"></span><span class="lineNumber">8</span><span class="br"></span>ceteros paventes intra vallum compulsos aegre castra defendisse, et in modum fugientium magnis itineribus in agrum pacatum reductos. <span class="br"></span><span class="lineNumber">9</span><span class="br"></span>haec ex Hispania nuntiata.</p>
<p>Ex Gallia legatos Placentinorum et Cremonensium L. Aurunculeius praetor in senatum introduxit. <span class="br"></span><span class="lineNumber">10</span><span class="br"></span>iis querentibus inopiam colonorum, aliis belli casibus aliis morbo absumptis, quosdam taedio accolarum Gallorum reliquisse colonias, decrevit senatus uti C. Laelius consul, si ei videretur, sex milia familiarum conscriberet quae in eas colonias dividerentur, et ut L. Aurunculeius praetor triumviros crearet ad eos colonos deducendos. <span class="br"></span><span class="lineNumber">11</span><span class="br"></span>creati M. Atilius Serranus L. Valerius P. f. Flaccus L. Valerius C. f. Tappo.</p>
<p>47. Haud ita multo post, cum iam consularium comitiorum appeteret tempus, C. Laelius consul ex Gallia Romam redit. <span class="br"></span><span class="lineNumber">2</span><span class="br"></span>is non solum ex facto absente se senatus consulto in supplementum Cremonae et Placentiae colonos scripsit, sed ut novae coloniae duae in agrum qui Boiorum fuisset deducerentur et rettulit et auctore eo patres censuerunt.</p>
</section><notes></notes></section>