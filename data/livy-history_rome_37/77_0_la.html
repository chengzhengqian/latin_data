<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>52. Haud multo post M. Aurelius Cotta legatus L. Scipionis cum Antiochi regis legatis et Eumenes rex Rhodiique Romam venerunt. <span class="br"></span><span class="lineNumber">2</span><span class="br"></span>Cotta in senatu primum, deinde in contione iussu patrum, quae acta in Asia essent exposuit. supplicatio inde in triduum decreta est, et quadraginta maiores hostiae immolari iussae.</p>
<p><span class="br"></span><span class="lineNumber">3</span><span class="br"></span>Tum omnium primum Eumeni senatus datus est. is cum breviter et egisset gratias patribus quod obsidione se ac fratrem exemissent regnumque ab iniuriis Antiochi vindicassent, et gratulatus esset quod terra marique res prospere gessissent, <span class="br"></span><span class="lineNumber">4</span><span class="br"></span>quodque regem Antiochum fusum fugatumque et exutum castris prius Europa, post et Asia quae cis Taurum montem est, <span class="br"></span><span class="lineNumber">5</span><span class="br"></span>expulissent, sua deinde merita malle eos ex imperatoribus suis legatisque quam se commemorante cognoscere dixit.</p>
<p><span class="br"></span><span class="lineNumber">6</span><span class="br"></span>Haec adprobantibus cunctis iubentibusque dicere ipsum, omissa in id verecundia, quid sibi ab senatu populoque Romano tribui aequum censeret—propensius cumulatiusque, si quo possit, prout eius merita sint, <span class="br"></span><span class="lineNumber">7</span><span class="br"></span>senatum facturum—, ad ea rex, si ab aliis sibi praemiorum optio deferretur, libenter, data modo facultate consulendi senatum Romanum, consilio amplissimi ordinis usurum fuisse, ne quid aut immoderate cupisse aut petisse parum modeste videri posset; <span class="br"></span><span class="lineNumber">8</span><span class="br"></span>verum enimvero cum ipsi daturi 

</p></section><notes></notes></section>