<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>“Non sum hoc dicturus, patres conscripti: ‘quis hoc bello meritis erga vos mecum comparari potest?’ <span class="br"></span><span class="lineNumber">20</span><span class="br"></span>ego nulli omnium neque populorum neque regum quos in magno honore habetis non ausim me comparare. <span class="br"></span><span class="lineNumber">21</span><span class="br"></span>Masinissa hostis vobis ante quam socius fuit, nec incolumi regno cum auxiliis suis, sed extorris expulsus, amissis omnibus copiis, cum turma equitum in castra confugit vestra; <span class="br"></span><span class="lineNumber">22</span><span class="br"></span>tamen eum, quia in Africa adversus Syphacem et Carthaginienses fideliter atque impigre vobiscum stetit, non in patrium solum regnum restituistis, sed adiecta opulentissima parte Syphacis regni praepotentem inter Africae reges fecistis. <span class="br"></span><span class="lineNumber">23</span><span class="br"></span>quo tandem igitur nos praemio atque honore digni apud vos sumus, qui nunquam hostes semper socii fuimus? <span class="br"></span><span class="lineNumber">24</span><span class="br"></span>pater ego fratres mei non in Asia tantum, sed etiam procul ab domo in Peloponneso in Boeotia in Aetolia, Philippi Antiochi Aetolico bello, terra marique pro vobis arma tulimus.</p>
<p><span class="br"></span><span class="lineNumber">25</span><span class="br"></span>“‘Quid ergo postulas?’ dicat aliquis. ego, patres conscripti, quoniam dicere utique volentibus vobis parendum est, si vos ea mente ultra Tauri iuga emostis Antiochum ut ipsi teneretis eas terras, nullos accolas nec finitimos habere quam vos malo, <span class="br"></span><span class="lineNumber">26</span><span class="br"></span>nec ulla re alia tutius stabiliusque regnum meum futurum spero; <span class="br"></span><span class="lineNumber">27</span><span class="br"></span>sed si vobis decedere inde atque deducere exercitus in animo est, neminem digniorem esse ex sociis vestris qui bello a vobis parta possideat quam me dicere ausim. <span class="br"></span><span class="lineNumber">28</span><span class="br"></span>at enim magnificum est liberare 

</p></section><notes></notes></section>