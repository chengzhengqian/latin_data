<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
ratus temptata frustra Patara esse, proficisci eo tota classe et summa vi adgredi urbem statuit. <span class="br"></span><span class="lineNumber">3</span><span class="br"></span>Miletum et ceteram oram sociorum praetervecti in Bargylietico sinu escensionem ad Iasum fecerunt. urbem regium tenebat praesidium; agrum circa Romani hostiliter depopulati sunt. <span class="br"></span><span class="lineNumber">4</span><span class="br"></span>missis deinde qui per conloquia principum et magistratuum temptarent animos, postquam nihil in potestate sua responderunt esse, ad urbem oppugnandam ducit.</p>
<p><span class="br"></span><span class="lineNumber">5</span><span class="br"></span>Erant Iasensium exsules cum Romanis; ii frequentes Rhodios orare institerunt ne urbem et vicinam sibi et cognatam innoxiam perire sinerent; sibi exsilii nullam aliam causam esse quam fidem erga Romanos; <span class="br"></span><span class="lineNumber">6</span><span class="br"></span>eadem vi regiorum qua ipsi pulsi sint teneri eos qui in urbe maneant; omnium Iasensium unam mentem esse, ut servitutem regiam effugerent. <span class="br"></span><span class="lineNumber">7</span><span class="br"></span>Rhodii moti precibus, Eumene etiam rege adsumpto, simul suas necessitudines commemorando simul obsessae regio praesidio urbis casum miserando, pervicerunt ut oppugnatione abstineretur.<a class="footnoteLink" href="#note_LCL301_338_28" id="target_note_LCL301_338_28"><sup>28</sup></a></p>
<p><span class="br"></span><span class="lineNumber">8</span><span class="br"></span>Profecti inde, pacatis ceteris, cum oram Asiae legerent, Loryma—portus adversus Rhodum est—pervenerunt. ibi in principiis sermo primo inter tribunos militum secretus oritur, <span class="br"></span><span class="lineNumber">9</span><span class="br"></span>deinde ad aures ipsius Aemili pervenit, abduci classem ab Epheso, ab suo bello, ut ab tergo liber relictus 



</p></section><notes><section class="footnotes"><ul><li class="note" id="note_LCL301_338_28"><a class="footnoteCrossrefLink" href="#target_note_LCL301_338_28" title="Click to highlight in text"><sup class="lineRef">28</sup>abstineretur <span class="italic">Mg</span>: absisteretur <span class="italic">B</span>χ</a></li><script type="text/javascript">document.getElementById('note_LCL301_338_28').style.display = "none";</script></ul></section></notes></section>