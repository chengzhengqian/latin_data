<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
sint, multo magis munificentiam eorum in se fratresque suos ipsorum arbitrii debere esse. <span class="br"></span><span class="lineNumber">9</span><span class="br"></span>nihil hac oratione eius patres conscripti deterriti sunt quo minus dicere ipsum iuberent, et cum aliquamdiu hinc indulgentia hinc modestia inter permittentes in vicem non magis mutua quam inexplicabili facilitate certatum esset, Eumenes ex templo excessit.</p>
<p><span class="br"></span><span class="lineNumber">10</span><span class="br"></span>Senatus in eadem perstare sententia, ut absurdum esse diceret ignorare regem quid sperans aut petens venerit; quae accommodata regno suo sint ipsum optime scire; Asiam longe melius quam senatum nosse; revocandum igitur et cogendum quae vellet quaeque sentiret expromere.</p>
<p>53. Reductus a praetore in templum rex et dicere iussus “perseverassem” inquit “tacere, patres conscripti, nisi Rhodiorum legationem mox vocaturos vos scirem, et illis auditis mihi necessitatem fore dicendi. <span class="br"></span><span class="lineNumber">2</span><span class="br"></span>quae quidem eo difficilior oratio erit quod ea postulata eorum futura sunt, ut non solum nihil quod contra me sit, sed ne quod ad ipsos quidem proprie pertineat petere videantur.<span class="br"></span><span class="lineNumber">3</span><span class="br"></span> agent enim causam civitatium Graecarum, et liberari eas dicent debere. quo impetrato, cui dubium est quin et a nobis aversuri sint non eas modo civitates quae liberabuntur, sed etiam veteres stipendiarias nostras, <span class="br"></span><span class="lineNumber">4</span><span class="br"></span>ipsi autem tanto obligatos beneficio verbo socios, re vera subiectos imperio et 

</p></section><notes></notes></section>