<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
Socrati gratias, quod ab illo didicit; quare Socrates sibi non agat, quod ipse se docuit? M. Cato ait: ‘Quod tibi deerit, a te ipso mutuare.’ Quare donare <span class="br"></span><span class="lineNumber">6</span><span class="br"></span>
mihi non possim, si commodare possum? Innumerabilia sunt, in quibus consuetudo nos dividit; dicere solemus: ‘Sine, loquar mecum’ et ‘Ego mihi aurem pervellam.’ Quae si vera sunt, quemadmodum aliquis sibi irasci debet, sic et gratias agere; quomodo obiurgare se, sic et laudare se; quomodo damno sibi esse, sic et lucro potest. Iniuria et beneficium contraria sunt; si de aliquo dicimus: ‘Iniuriam sibi fecit,’ poterimus dicere et: ‘Beneficium sibi dedit.’”</p>
<span class="br"></span><span class="lineNumber">1</span><span class="br"></span>
<p>8. Natura prius est, ut quis debeat, deinde, ut gratiam referat; debitor non est sine creditore, non magis quam maritus sine uxore aut sine filio pater; aliquis dare debet, ut aliquis accipiat. Non est dare nec accipere in dexteram manum ex sinistra transferre.</p>
<span class="br"></span><span class="lineNumber">2</span><span class="br"></span>
<p>Quomodo nemo se portat, quamvis corpus suum moveat et transferat, quomodo nemo, quamvis pro se dixerit, adfuisse sibi dicitur nec statuam sibi tamquam patrono suo ponit, quomodo aeger, cum cura sua convaluit, mercedem a se non exigit, sic in omni negotio, etiam cum aliquid, quod prodesset sibi, fecerit, non tamen debebit referre gratiam sibi,



</p></section><notes></notes></section>