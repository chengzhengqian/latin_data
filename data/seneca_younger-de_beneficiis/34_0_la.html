<section class="div1 language" lang="la"><header><hgroup><h1>Seneca</h1></hgroup></header><section class="div2">
<p>Ne aliis quidem narrare debemus; qui dedit beneficium, taceat, narret, qui accepit. Dicetur enim, quod illi ubique iactanti beneficium suum. “Non negabis,” inquit, “te recepisse”; et cum respondisset: “Quando?” “Saepe quidem,” inquit, “et multis locis, id est, quotiens et ubicumque narrasti.”</p>
<span class="br"></span><span class="lineNumber">3</span><span class="br"></span>
<p>Quid opus est eloqui, quid alienum occupare officium? Est, qui istud facere honestius possit, quo narrante et hoc laudabitur, quod ipse non narras. Ingratum me iudicas, si istud te tacente nemo sciturus est! Quod adeo non est committendum, ut etiam, si quis coram nobis narrabit, respondendum sit: “Dignissimus quidem ille est maioribus beneficiis, sed ego magis velle me scio omnia illi praestare quam adhuc praestitisse”; et haec ipsa non verniliter nec ea figura, qua quidam reiciunt, quae magis ad se volunt adtrahere.</p>
<span class="br"></span><span class="lineNumber">4</span><span class="br"></span>
<p>Deinde adicienda omnis humanitas. Perdet agricola, quod sparsit, si labores suos destituit in semine; multa cura sata perducuntur ad segetem; nihil in fructum pervenit, quod non a primo usque ad extremum <span class="br"></span><span class="lineNumber">5</span><span class="br"></span>
aequalis cultura prosequitur. Eadem beneficiorum condicio est. Numquid ulla maiora possunt
</p></section><notes></notes></section>