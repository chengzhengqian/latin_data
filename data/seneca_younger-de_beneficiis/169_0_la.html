<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

exsulavit post Catilinam Cicero, diruti eius penates, bona direpta, factum, quidquid victor Catilina fecisset; Rutilius innocentiae pretium tulit in Asia latere; Catoni populus Romanus praeturam negavit, consulatum pernegavit.</p>
<span class="br"></span><span class="lineNumber">3</span><span class="br"></span>
<p>Ingrati publice sumus. Se quisque interroget: nemo non aliquem queritur ingratum. Atqui non potest fieri, ut omnes querantur, nisi querendum est de omnibus: omnes ergo ingrati sunt. Ingrati sunt<a class="footnoteLink" href="#note_LCL310_338_1" id="target_note_LCL310_338_1"><sup>1</sup></a> tantum? Et cupidi omnes et maligni omnes et timidi omnes, illi in primis, qui videntur audaces. Adice: et ambitiosi omnes sunt et impii omnes. Sed non est, quod irascaris; ignosce illis, omnes insaniunt.</p>
<span class="br"></span><span class="lineNumber">4</span><span class="br"></span>
<p>Nolo te ad incerta revocare, ut dicam: “Vide, quam ingrata sit iuventus! Quis non patris sui supremum diem, ut innocens sit, optat? Ut moderatus sit, expectat? Ut pius, cogitat? Quotus quisque uxoris optimae mortem timet, ut non et computet? Cui, rogo, litigatori defenso tam magni beneficii ultra res proximas memoria duravit?”</p>
<span class="br"></span><span class="lineNumber">5</span><span class="br"></span>
<p>Illud in confesso est: quis sine querella moritur? Quis extremo die dicere audet:</p>
<blockquote><p>
<span class="line">Vixi et quem dederat cursum fortuna peregi?</span><span class="linebreak"></span>
</p></blockquote>
<p class="noindent">Quis non recusans, quis non gemens exit? Atqui hoc ingrati est non esse contentum praeterito tem­pore.





</p></section><notes><section class="footnotes"><ul><li class="note" id="note_LCL310_338_1"><a class="footnoteCrossrefLink" href="#target_note_LCL310_338_1" title="Click to highlight in text"><sup class="lineRef">1</sup>Ingrati sunt <span class="italic">added by Gertz; omitted by Hosius.</span></a></li><script type="text/javascript">document.getElementById('note_LCL310_338_1').style.display = "none";</script></ul></section></notes></section>