<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

possit aliquis sibi beneficium dare, an debeat referre sibi gratiam. Quod ut videretur quaerendum, illa fecerunt: solemus dicere; “gratias mihi ago” et “de nullo queri possum alio quam de me” et “ego mihi irascor” et “ego a me poenas exigam” et “odi me,” multa praeterea eiusmodi, per quae unusquisque <span class="br"></span><span class="lineNumber">3</span><span class="br"></span>
de se tamquam de altero loquitur. “Si nocere,” inquit, “mihi possum, quare non et beneficium mihi dare possim? Praeterea quae, si in alium contulissem, beneficia vocarentur, quare, si in me contuli, non sint? Quod, si ab altero accepissem, deberem, quare, si mihi ipse dedi, non debeam? Quare sim adversus me ingratus, quod non minus turpe est quam in se sordidum esse et in se durum ac saevum <span class="br"></span><span class="lineNumber">4</span><span class="br"></span>
et sui neclegentem? Tam alieni corporis leno male audit quam sui. Nempe reprenditur adsentator et aliena subsequens verba, paratus ad falsa laudator; non minus placens sibi et se suspiciens, ut ita dicam, adsentator suus. Vitia non tantum, cum foris peccant, <span class="br"></span><span class="lineNumber">5</span><span class="br"></span>
invisa sunt, sed cum in se retorquentur. Quem magis admiraberis, quam qui imperat sibi, quam qui se habet in potestate? Gentes facilius est barbaras impatientesque arbitrii alieni regere, quam animum suum continere et tradere sibi. Platon, inquit, agit
</p></section><notes></notes></section>