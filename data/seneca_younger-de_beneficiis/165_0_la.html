<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
<span class="br"></span><span class="lineNumber">4</span><span class="br"></span>
Aes alienum habere dicitur et qui aureos debet et qui corium forma publica percussum, quale apud Lacedaemonios fuit, quod usum numeratae pecuniae praestat. Quo genere obligatus es, hoc fidem exsolve.</p>
<span class="br"></span><span class="lineNumber">5</span><span class="br"></span>
<p>Quid sint beneficia, an et in hanc sordidam humilemque materiam deduci magnitudo nominis clari debeat, ad vos non pertinet; in alios quaeritur verum. Vos ad speciem veri componite animum et, dum honestum discitis, quidquid est, in quo nomen honesti iactatur, id colite.</p>
<span class="br"></span><span class="lineNumber">1</span><span class="br"></span>
<p>15. “Quomodo,” inquit, “nemo per vos ingratus est, sic rursus omnes ingrati sunt.” Nam, ut dicimus, omnes stulti mali sunt; qui unum autem habet vitium, omnia habet; omnes autem stulti et mali <span class="br"></span><span class="lineNumber">2</span><span class="br"></span>
sunt; omnes ergo ingrati sunt. Quid ergo? Non sunt? Non undique humano generi convicium fit? Non publica querella est perisse beneficia et paucissimos esse, qui de bene merentibus non invicem pessime mereantur? Nec est, quod hanc nostram tantum murmurationem putes pro pessimo pravoque numerantium, quidquid citra recti formulam cecidit.</p>
<span class="br"></span><span class="lineNumber">3</span><span class="br"></span>
<p>Ecce nescioqui non ex philosophorum domo clamat, ex medio conventu populos gentesque damnatura vox mittitur:</p>
<blockquote><p>
<span class="line indent6">Non hospes ab hospite tutus, non socer a genero;</span><span class="linebreak"></span>
<span class="line">fratrum quoque gratia rara est;</span><span class="linebreak"></span>
<span class="line">imminet exitio vir coniugis, illa mariti.</span><span class="linebreak"></span>
</p></blockquote>
</section><notes></notes></section>