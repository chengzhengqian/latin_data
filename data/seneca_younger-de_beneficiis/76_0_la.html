<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
nulla actio erit, nulla repetitio. Erras, si existimas succursurum tibi iudicem; nulla lex te in integrum restituet, solam accipientis fidem specta. Hoc modo beneficia auctoritatem suam tenent et magnifica sunt; <span class="br"></span><span class="lineNumber">3</span><span class="br"></span>
pollues illa, si materiam litium feceris. Aequissima vox est et ius gentium prae se ferens: “Redde, quod debes”; haec turpissima est in beneficio. “Redde!” Quid? Reddet vitam, quam debet? Dignitatem?</p>
<span class="br"></span><span class="lineNumber">4</span><span class="br"></span>
<p>Securitatem? Sanitatem? Reddi maxima quaeque non possunt. “At pro iis,” inquit, “aliquid, quod tanti sit.” Hoc est, quod dicebam, interituram tantae rei dignitatem, si beneficium mercem facimus. Non est irritandus animus ad avaritiam, ad querellas, ad discordiam; sua sponte in ista fertur. Quantum possumus, resistamus et quaerenti occasiones amputemus.</p>
<span class="br"></span><span class="lineNumber">1</span><span class="br"></span>
<p>15. Utinam quidem persuadere possemus, ut pecunias creditas tantum a volentibus acciperent! Utinam nulla stipulatio emptorem venditori obligaret nec pacta conventaque impressis signis custodirentur, fides potius illa servaret et aecum colens animus!</p>
<span class="br"></span><span class="lineNumber">2</span><span class="br"></span>
<p>Sed necessaria optimis praetulerunt et cogere fidem quam expectare malunt. Adhibentur ab utraque parte testes. Ille per tabulas plurium nomina interpositis parariis facit; ille non est interrogatione con­tentus,
</p></section><notes></notes></section>