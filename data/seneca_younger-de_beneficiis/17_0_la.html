<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
si eripere latronibus potero clamore sublato, salutarem vocem homini non pigebit emittere.</p>
<span class="br"></span><span class="lineNumber">1</span><span class="br"></span>
<p>11. Sequitur, ut dicamus, quae beneficia danda sint et quemadmodum. Primum demus necessaria, deinde utilia, deinde iucunda, utique mansura. Incipiendum est autem a necessariis; aliter enim ad animum pervenit, quod vitam continet, aliter, quod exornat aut instruit. Potest in eo aliquis fastidiosus esse aestimator, quo facile cariturus est, de quo dicere licet: “Recipe, non desidero; meo contentus sum.” Interim non reddere tantum libet, quod acceperis, sed abicere.</p>
<span class="br"></span><span class="lineNumber">2</span><span class="br"></span>
<p>Ex his, quae necessaria sunt, quaedam primum obtinent locum, sine quibus non possumus vivere, quaedam secundum, sine quibus non debemus, <span class="br"></span><span class="lineNumber">3</span><span class="br"></span>
quaedam tertium, sine quibus nolumus. Prima huius notae sunt: hostium manibus eripi et tyrannicae irae et proscriptioni et aliis periculis, quae varia et incerta humanam vitam obsident. Quidquid horum discusserimus, quo maius ac terribilius erit, hoc maiorem inibimus gratiam; subit enim cogitatio, quantis sint liberati malis, et lenocinium est muneris antecedens metus. Nec tamen ideo debemus tardius quemquam servare, quam possumus, ut muneri <span class="br"></span><span class="lineNumber">4</span><span class="br"></span>
nostro timor imponat pondus. Proxima ab his sunt,
</p></section><notes></notes></section>