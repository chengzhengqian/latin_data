<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

maiora beneficia dare parentibus suis possint, quam acceperint.</p>
<span class="br"></span><span class="lineNumber">2</span><span class="br"></span>
<p>Illud conceditur multos filios maiores potentioresque extitisse quam parentes suos; aeque et illud meliores fuisse. Quod si constat, potest fieri, ut meliora tribuerint, cum et fortuna illis maior esset et <span class="br"></span><span class="lineNumber">3</span><span class="br"></span>
melior voluntas. “Quidquid,” inquit, “est, quod det patri filius, utique minus est, quia hanc ipsam dandi facultatem patri debet. Ita numquam beneficio vincitur, cuius beneficium est ipsum, quod vincitur.”</p>
<p>Primum quaedam initium ab aliis trahunt et tamen initiis suis maiora sunt; nec ideo aliquid non est maius eo, quo coepit, quia non potuisset in tantum procedere, <span class="br"></span><span class="lineNumber">4</span><span class="br"></span>
nisi coepisset. Nulla non res principia sua magno gradu transit. Semina omnium rerum causae sunt et tamen minimae partes sunt eorum, quae gignunt. Adspice Rhenum, adspice Euphraten, omnes denique inclutos amnes. Quid sunt, si illos illic, unde effluunt, aestimes? Quidquid est, quo timentur, quo nominantur, <span class="br"></span><span class="lineNumber">5</span><span class="br"></span>
in processu paraverunt. Adspice trabes, sive proceritatem aestimes, altissimas, sive crassitudinem spatiumque ramorum, latissime fusas. Quantulum est his comparatum illud, quod radix tenui fibra complectitur! Tolle radicem: nemora non surgent, nec tanti
</p></section><notes></notes></section>