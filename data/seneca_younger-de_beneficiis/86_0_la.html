<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

videret: “Quid cunctaris,” inquit, “tamquam in tua potestate totum istud sit? Mortem rogo armatus.” Tum ille promisit et medicamentum innoxium bibendum illi dedit; quo cum sopitus esset, accessit ad filium eius et: “Iube,” inquit, “me adservari, dum ex eventu intellegis, an venenum patri tuo dederim.” Vixit Domitius et servatus a Caesare est; prior tamen illum servus servaverat.</p>
<p>25. Bello civili proscriptum dominum servus abscondit et, cum anulos eius sibi aptasset ac vestem induisset, speculatoribus occurrit nihilque se deprecari, quo minus imperata peragerent, dixit et deinde cervicem porrexit. Quanti viri est pro domino eo tempore mori velle, quo rara erat fides dominum mori nolle! in publica crudelitate mitem inveniri, in publica perfidia fidelem! cum praemia proditionis ingentia ostendantur, praemium fidei mortem concupiscere!</p>
<span class="br"></span><span class="lineNumber">1</span><span class="br"></span>
<p>26. Nostri saeculi exempla non praeteribo. Sub Tib. Caesare fuit accusandi frequens et paene publica rabies, quae omni civili bello gravius togatam civitatem confecit; excipiebatur ebriorum sermo, simplicitas iocantium; nihil erat tutum; omnis saeviendi placebat occasio, nec iam reorum expectabantur eventus, cum esset unus.</p>
<p>Cenabat Paulus praetorius in convivio quodam
</p></section><notes></notes></section>