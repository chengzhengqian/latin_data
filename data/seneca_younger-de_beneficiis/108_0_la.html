<section class="div1 language" lang="la"><header><hgroup><h1>Seneca</h1></hgroup></header><section class="div2">
<blockquote><p>
<span class="line indent4">Deus nobis haec otia fecit.</span><span class="linebreak"></span>
<span class="line">namque erit ille mihi semper deus, illius aram</span><span class="linebreak"></span>
<span class="line">saepe tener nostris ab ovilibus inbuet agnus.</span><span class="linebreak"></span>
<span class="line">ille meas errare boves, ut cernis, et ipsum</span><span class="linebreak"></span>
<span class="line">ludere, quae vellem, calamo permisit agresti.</span><span class="linebreak"></span>
</p></blockquote>
<span class="br"></span><span class="lineNumber">5</span><span class="br"></span>
<p>Ille deus est, non qui paucas boves, sed qui per totum orbem armenta dimisit, qui gregibus ubique passim vagantibus pabulum praestat, qui pascua hibernis aestiva substituit, qui non calamo tantum cantare et agreste atque inconditum carmen ad aliquam tamen observationem modulari docuit, sed tot artes, tot vocum varietates, tot sonos alios spiritu nostro, alios externo cantus edituros commentus est.</p>
<span class="br"></span><span class="lineNumber">6</span><span class="br"></span>
<p>Neque enim nostra ista, quae invenimus, dixeris, non magis, quam quod crescimus, quam quod ad constitutum temporum sua corpori officia respondent: nunc puerilium dentium lapsus, nunc ad surgentem iam aetatem et in robustiorem gradum transeuntem pubertas et ultimus ille dens surgenti iuventae terminum ponens. Insita sunt nobis omnium aetatium, omnium artium semina, magisterque ex occulto deus producit ingenia.</p>
<span class="br"></span><span class="lineNumber">1</span><span class="br"></span>
<p>7. “Natura,” inquit, “haec mihi praestat.” Non intellegis te, cum hoc dicis, mutare nomen deo? Quid enim aliud est natura quam deus et divina ratio toti mundo partibusque eius inserta? Quotiens voles. tibi licet aliter hunc auctorem rerum nostrarum




</p></section><notes></notes></section>