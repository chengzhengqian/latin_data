<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
quam necessarium fuerit, aestimo, sine quo victurus non fui, sed quam ingratum, quod non habuissem, nisi emissem, in quo invehendo mercator non cogitavit, quantum auxilii adlaturus esset mihi, sed quantum lucri sibi. Quod emi, non debeo.</p>
<span class="br"></span><span class="lineNumber">1</span><span class="br"></span>
<p>15. “Isto modo,” inquit, “nec medico quicquam debere te nisi mercedulam dicis nec praeceptori, quia aliquid numeraveris. Atqui omnium horum apud nos magna caritas, magna reverentia est.” Adversus <span class="br"></span><span class="lineNumber">2</span><span class="br"></span>
hoc respondetur quaedam pluris esse, quam emuntur. Emis a medico rem inaestimabilem, vitam ac bonam valetudinem, a bonarum artium praeceptore studia liberalia et animi cultum; itaque his non rei pretium, sed operae solvitur, quod deserviunt, quod a rebus suis avocati nobis vacant; mercedem non meriti, sed <span class="br"></span><span class="lineNumber">3</span><span class="br"></span>
occupationis suae ferunt. Aliud tamen dici potest verius, quod statim ponam, si prius, quomodo istud refelli possit, ostendero. “Quaedam,” inquit, “pluris sunt, quam venierunt, et ob hoc aliquid mihi extra pro <span class="br"></span><span class="lineNumber">4</span><span class="br"></span>
illis quamvis empta sunt, debes.” Primum quid interest, quanti sint, cum de pretio inter ementem vendentemque convenerit? Deinde non emi illud suo pretio, sed tuo. “Pluris est,” inquis, “quam venit”; sed pluris venire non potuit. Pretium autem rei cuiusque pro tempore est; cum bene ista
</p></section><notes></notes></section>