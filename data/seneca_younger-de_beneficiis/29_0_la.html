<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

quos delectat superbiae suae longum spectaculum, minusque se iudicant posse, nisi diu multumque singulis, quid possint, ostenderint. Nihil confestim, nihil semel faciunt; iniuriae illorum praecipites, <span class="br"></span><span class="lineNumber">2</span><span class="br"></span>
lenta beneficia sunt. Quare verissimum existima, quod ille comicus dixit:</p>
<blockquote><p>
<span class="line indent8">Quid? tu non intellegis</span><span class="linebreak"></span>
<span class="line">tantum te gratiae demere, quantum morae adicis?</span><span class="linebreak"></span>
</p></blockquote>
<p class="noindent">Inde illae voces, quas ingenuus dolor exprimit: “Fac, si quid facis” et: “Nihil tanti est; malo mihi iam neges.” Ubi in taedium adductus animus incipit beneficium odisse, dum expectat, potest ob id <span class="br"></span><span class="lineNumber">3</span><span class="br"></span>
gratus esse? Quemadmodum acerbissima crudelitas est, quae trahit poenam, et misericordiae genus est cito occidere, quia tormentum ultimum finem sui secum adfert, quod antecedit tempus, maxima venturi supplicii pars est, ita maior est muneris gratia, quo minus diu pependit. Est enim etiam bonarum rerum sollicita expectatio, et cum plurima beneficia remedium alicuius rei adferant, qui aut diutius torqueri patitur, quem protinus potest liberare, aut <span class="br"></span><span class="lineNumber">4</span><span class="br"></span>
tardius gaudere, beneficio suo manus adfert. Omnis benignitas properat, et proprium est libenter facientis cito facere; qui tarde et diem de die extrahens profuit, non ex animo fecit. Ita duas res maximas perdidit, et tempus et argumentum amicae voluntatis; tarde velle nolentis est.</p>
</section><notes></notes></section>