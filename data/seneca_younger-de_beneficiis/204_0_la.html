<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">

possunt, perseverare voluerunt, nec umquam primi <span class="br"></span><span class="lineNumber">2</span><span class="br"></span>
consilii deos paenitet. Sine dubio stare illis et desciscere in contrarium non licet, sed non ob aliud, quam quia vis sua illos in proposito tenet; nec imbecillitate permanent, sed quia non libet ab optimis <span class="br"></span><span class="lineNumber">3</span><span class="br"></span>
aberrare et sic ire decretum est. In prima autem illa constitutione, cum universa disponerent, etiam nostra viderunt rationemque hominis habuerunt; itaque non possunt videri sua tantum causa decurrere et explicare opus suum, quia pars operis et nos sumus. Debemus ergo et soli et lunae et ceteris caelestibus beneficium, quia, etiam si potiora illis sunt, in quae <span class="br"></span><span class="lineNumber">4</span><span class="br"></span>
oriuntur, nos tamen in maiora ituri iuvant. Adice, quod ex destinato iuvant, ideoque obligati sumus, quia non in beneficium ignorantium incidimus, sed haec, quae accipimus, accepturos scierunt; et quamquam maius illis propositum sit maiorque actus sui fructus, quam servare mortalia, tamen in nostras quoque utilitates a principio rerum praemissa mens est et is ordo mundo datus, ut appareat curam nostri <span class="br"></span><span class="lineNumber">5</span><span class="br"></span>
non inter ultima habitam. Debemus parentibus nostris pietatem, et multi non, ut gignerent, coierant.



</p></section><notes></notes></section>