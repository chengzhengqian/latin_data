<section class="div1 language" lang="la"><header><hgroup><h1>Seneca</h1></hgroup></header><section class="div2">
</section>
<section class="div2">
<h2>BOOK IV</h2>
<span class="br"></span><span class="lineNumber">1</span><span class="br"></span>
<p>1. Ex omnibus, quae tractavimus, Aebuti Liberalis, potest videri nihil tam necessarium aut magis, ut ait Sallustius, cum cura dicendum, quam quod in manibus est: an beneficium dare et in vicem gratiam referre per se res expetendae sint.</p>
<span class="br"></span><span class="lineNumber">2</span><span class="br"></span>
<p>Inveniuntur, qui honesta in mercedem colant quibusque non placeat virtus gratuita; quae nihil habet in se magnificum, si quicquam venale. Quid enim est turpius, quam aliquem computare, quanti vir bonus sit, cum virtus nec lucro invitet nec absterreat damno adeoque neminem spe ac pollicitatione corrumpat, ut contra impendere in se iubeat et saepius in ultro tributis sit? Calcatis ad illam utilitatibus eundum est; quocumque vocavit, quocumque misit, sine respectu rei familiaris, interdum etiam sine ulla sanguinis sui parsimonia vadendum nec umquam <span class="br"></span><span class="lineNumber">3</span><span class="br"></span>
imperium eius detractandum. “Quid consequar,” inquit, “si hoc fortiter, si hoc grate fecero?” Quod feceris; nihil tibi extra promittitur. Si quid commodi forte obvenerit, inter accessiones numerabis.
</p></section><notes></notes></section>