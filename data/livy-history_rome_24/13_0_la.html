<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 539</span>ad Capuam Vibellio Taureae, Campano summo equiti, provocanti summus Romanus eques Asellus
<span class="innerMarginNote right">4</span>Claudius est oppositus. Adversus Gallum quondam provocantem in ponte Anienis T. Manlium fidentem
<span class="innerMarginNote right">5</span>et animo et viribus misere maiores nostri. Eandem causam haud multis annis post fuisse non negaverim cur M. Valerio non diffideretur adversus similiter provocantem arma capienti Gallum ad certamen.
<span class="innerMarginNote right">6</span>Quem ad modum pedites equitesque optamus ut validiores, si minus, ut pares hosti habeamus, ita duci
<span class="innerMarginNote right">7</span>hostium parem imperatorem quaeramus. Cum qui est summus in civitate dux eum legerimus, tamen repente lectus, in annum creatus adversus veterem ac perpetuum imperatorem comparabitur, nullis neque temporis nec iuris inclusum angustiis quo minus ita omnia gerat administretque ut tempora postulabunt
<span class="innerMarginNote right">8</span>belli; nobis autem in apparatu ipso ac tantum incohantibus
<span class="innerMarginNote right">9</span>res annus circumagitur. Quoniam quales viros creare vos consules deceat satis est dictum, restat ut pauca de eis in quos praerogativae favor
<span class="innerMarginNote right">10</span>inclinavit dicam. M. Aemilius Regillus flamen est Quirinalis, quem neque mittere a sacris neque retinere
possumus ut non deum aut belli deseramus
<span class="innerMarginNote right">11</span>curam. T. Otacilius sororis meae filiam uxorem atque ex ea liberos habet; ceterum non ea vestra in me maioresque meos merita sunt ut non potiorem privatis necessitudinibus rem publicam habeam.




</p></section><notes></notes></section>