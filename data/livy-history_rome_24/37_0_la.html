<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 540</span>quidem movebat et civium consensus et cum aliae occupatae urbis partes, tum pars Insulae vel munitissima
<span class="innerMarginNote right">8</span>prodita atque alienata. Sed evocatum eum ab legatis Damarata uxor, filia Hieronis, inflata adhuc regiis animis ac muliebri spiritu, admonet
<span class="innerMarginNote right">9</span>saepe usurpatae Dionysi tyranni vocis, qua pedibus tractum, non insidentem equo relinquere tyrannidem dixerit debere. Facile esse momento quo quis velit cedere possessione magnae fortunae; facere
<span class="innerMarginNote right">10 </span>et parare eam difficile atque arduum esse. Spatium sumeret ad consultandum ab legatis; eo uteretur ad arcessendos ex Leontinis milites, quibus si pecuniam regiam pollicitus esset, omnia in potestate eius
<span class="innerMarginNote right">11</span>futura. Haec muliebria consilia Adranodorus neque tota aspernatus est neque extemplo accepit, tutiorem
ad opes adfectandas ratus esse viam, si in
<span class="innerMarginNote right">12</span>praesentia tempori cessisset. Itaque legatos renuntiare
iussit futurum se in senatus ac populi potestate.</p>
<p>Postero die luce prima patefactis Insulae portis in
<span class="innerMarginNote right">13</span>forum Achradinae venit. Ibi in aram Concordiae, ex qua pridie Polyaenus contionatus erat, escendit orationemque eam orsus est qua primum cunctationis
<span class="innerMarginNote right">14</span>suae veniam petivit: se enim clausas habuisse portas, non separantem suas res a publicis, sed strictis semel gladiis timentem qui finis caedibus esset futurus, utrum, quod satis libertati foret, contenti nece tyranni essent, an quicumque aut
</p></section><notes></notes></section>