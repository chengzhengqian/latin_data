<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 540</span>XXVIII. In hac turbatione rerum in contionem vocari placuit. Ubi cum alii alio tenderent nec procul seditione res esset, Apollonides, principum unus, orationem salutarem ut in tali tempore habuit:
<span class="innerMarginNote right">2</span>nec spem salutis nec perniciem propiorem umquam
<span class="innerMarginNote right">3</span>civitati ulli fuisse. Si enim uno animo omnes vel ad Romanos vel ad Carthaginienses inclinent, nullius
<span class="innerMarginNote right">4</span>civitatis statum fortunatiorem ac beatiorem fore; si alii alio trahant res, non inter Poenos Romanosque bellum atrocius fore quam inter ipsos Syracusanos, cum intra eosdem muros pars utraque suos exercitus,
<span class="innerMarginNote right">5</span>sua arma, suos habitura sit duces. Itaque ut idem omnes sentiant summa vi agendum esse. Utra societas sit utilior, eam longe minorem ac levioris
<span class="innerMarginNote right">6</span>momenti consultationem esse; sed tamen Hieronis potius quam Hieronymi auctoritatem sequendam in sociis legendis, vel quinquaginta annis feliciter expertam amicitiam nunc incognitae, quondam
<span class="innerMarginNote right">7</span>infideli praeferendam. Esse etiam momenti aliquid ad consilium quod Carthaginiensibus ita pax negari possit, ut non utique in praesentia bellum cum eis geratur: cum Romanis extemplo aut pacem aut
<span class="innerMarginNote right">8</span>bellum habendum. Quo minus cupiditatis ac studii visa est oratio habere, eo plus auctoritatis habuit. Adiectum est praetoribus ac delectis senatorum militare etiam consilium; iussi et duces ordinum
<span class="innerMarginNote right">9</span>praefectique auxiliorum simul consulere. Cum saepe acta res esset magnis certaminibus, postremo, quia
</p></section><notes></notes></section>