<section class="div1 language" lang="la"><header><hgroup><h1>L. Annaeus Florus</h1></hgroup></header><section class="div2">
<span class="br"></span><span class="lineNumber">23</span><span class="br"></span><p>Permissum est interim respirare Romanis et quasi ab inferis emergere. Arma non erant: detracta sunt templis. Deerat iuventus: in sacramentum
<span class="br"></span><span class="lineNumber">24</span><span class="br"></span>liberata servitia. Egebat aerarium: opes suas senatus
in medium libens protulit, nec praeter quod in bullis singulisque anulis erat quicquam sibi auri reliquerunt. Eques secutus exemplum imitataeque
<span class="br"></span><span class="lineNumber">25</span><span class="br"></span>equitem tribus. Denique vix suffecere tabulae, vix scribarum manus Laevino Marcelloque consulibus,
<span class="br"></span><span class="lineNumber">26</span><span class="br"></span>cum privatorum opes in publicum referrentur. Quid autem? In eligendis magistratibus quae centuriarum sapientia, cum iuniores a senioribus consilium de creandis consulibus petiverunt. Quippe adversus
hostem totiens victorem, tam callidum, non virtute tantum, sed suis etiam pugnare consiliis oportebat.</p>
<span class="br"></span><span class="lineNumber">27</span><span class="br"></span><p>Prima redeuntis et, ut ita dixerim, revivescentis imperii spes Fabius fuit, qui novam de Annibale victoriam commentus est, non pugnare. Hinc illi cognomen novum et rei publicae salutare Cunctator; hinc illud ex populo, ut imperii scutum vocaretur.
<span class="br"></span><span class="lineNumber">28</span><span class="br"></span>Itaque per Samnium totum, per Falernos Gauranosque saltus sic maceravit Annibalem, ut, quia frangi virtute non poterat, mora comminueretur.
<span class="br"></span><span class="lineNumber">29</span><span class="br"></span>Inde Claudio Marcello duce etiam congredi ausus</p>
</section><notes></notes></section>