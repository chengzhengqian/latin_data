<section class="div1 language" lang="la"><header><hgroup><h1>L. Annaeus Florus</h1></hgroup></header><section class="div2">
<p class="noindent">religio publica privatis adfectibus antecellebat. Iuventus
<span class="br"></span><span class="lineNumber">13</span><span class="br"></span>vero, quam satis constat vix mille hominum fuisse, duce Manlio<a class="footnoteLink" href="#note_LCL231_44_1" id="target_note_LCL231_44_1"><sup>1</sup></a> arcem Capitolini montis insedit, obtestata ipsum quasi praesentem Iovem, ut quem ad modum ipsi ad defendendum templum concurrissent,
ita ille virtutem eorum numine suo tueretur,
<span class="br"></span><span class="lineNumber">14</span><span class="br"></span>Aderant interim Galli apertamque urbem primo trepidi, ne quis subesset dolus, mox, ubi solitudinem vident, pari clamore et impetu invadunt. Patentis passim domos adeunt. Ibi sedentes in curulibus suis praetextatos senes velut deos geniosque venerati,
mox eosdem, postquam esse homines liquebat, alioquin nihil respondere dignantes pari vaecordia mactant, facesque tectis iniciunt, et totam urbem
<span class="br"></span><span class="lineNumber">15</span><span class="br"></span>igni ferro manibus exaequant. Sex mensibus barbari—quis
crederet?—circa montem unum pependerunt,
nec diebus modo, sed noctibus quoque omnia experti; cum tamen Manlius nocte subeuntis clangore
anseris excitatus a summa rupe deiecit, et ut spem hostibus demeret, quamquam in summa<a class="footnoteLink" href="#note_LCL231_44_2" id="target_note_LCL231_44_2"><sup>2</sup></a> fame, tamen ad speciem fiduciae panes ab arce iaculatus
<span class="br"></span><span class="lineNumber">16</span><span class="br"></span>est. Et stato quodam die per medias hostium custodias Fabium pontificem ab arce dimisit, qui sollemne sacrum in Quirinali monte conficeret.</p>
</section><notes><section class="footnotes"><ul><li class="note" id="note_LCL231_44_1"><a class="footnoteCrossrefLink" href="#target_note_LCL231_44_1" title="Click to highlight in text"><sup class="lineRef">1</sup>Manlio: Manilio <span class="italic">B.</span></a></li><script type="text/javascript">document.getElementById('note_LCL231_44_1').style.display = "none";</script><li class="note" id="note_LCL231_44_2"><a class="footnoteCrossrefLink" href="#target_note_LCL231_44_2" title="Click to highlight in text"><sup class="lineRef">2</sup>rupe—summa <span class="italic">om. B.</span></a></li><script type="text/javascript">document.getElementById('note_LCL231_44_2').style.display = "none";</script></ul></section></notes></section>