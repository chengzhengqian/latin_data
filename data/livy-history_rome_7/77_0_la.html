<section class="div1 language" lang="la"><section class="div2">
<p> <span class="marginNote left"><span class="sc">a.u.c.</span> 412</span><span class="innerMarginNote right">15</span>Quinctius plenus lacrimarum ad suos versus “Me quoque” inquit, “milites, si quis usus mei
<span class="innerMarginNote right">16</span>est, meliorem pacis quam belli habetis ducem. Non enim illa modo Volscus aut Samnis sed Romanus verba fecit, vester consul, vester imperator, milites, cuius auspicia pro vobis experti nolite adversus vos
<span class="innerMarginNote right">17</span>velle experiri. Qui pugnarent vobiscum infestius, et alios duces senatus habuit: qui maxime vobis, suis militibus, parceret, cui plurimum vos, imperatori
<span class="innerMarginNote right">18</span>vestro, crederetis, eum elegit. Pacem etiam qui vincere possunt volunt; quid nos velle oportet?
<span class="innerMarginNote right">19</span>Quin omissis ira et spe, fallacibus auctoribus, nos ipsos nostraque omnia cognitae permittimus fidei?”</p>
<p>XLI. Approbantibus clamore cunctis T. Quinctius ante signa progressus in potestate dictatoris milites fore dixit; oravit ut causam miserorum civium susciperet susceptamque eadem fide qua rem publicam
<span class="innerMarginNote right">2</span>administrare solitus esset tueretur: sibi se privatim nihil cavere; nolle alibi quam in innocentia spem habere; militibus cavendum, quod apud patres semel plebi iterum legionibus cautum sit ne fraudi secessio esset.</p>
<p><span class="innerMarginNote right">3</span>Quinctio conlaudato, ceteris bonum animum habere iussis, dictator equo citato ad urbem revectus auctoribus


</p></section><notes></notes></section>