<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 392</span>Vindicasse ipsos suum numen, sua auspicia, quae ut primum contacta sint ab eo a quo nec ius nec fas fuerit, deletum cum duce exercitum documento fuisse ne deinde turbato gentium iure comitia
<span class="innerMarginNote right">12</span>haberentur. His vocibus curia et forum personat. Ap. Claudium, quia dissuaserat legem, maiore nunc auctoritate eventum reprehensi ab se consilii incusantem,
dictatorem consensu patriciorum Servilius consul dicit, dilectusque et iustitium indictum.</p>
<p>VII. Priusquam dictator legionesque novae in Hernicos venirent, ductu C. Sulpici legati res per
<span class="innerMarginNote right">2</span>occasionem gesta egregie est. In Hernicos, morte consulis contemptim ad castra Romana cum haud dubia expugnandi spe succedentes, hortante legato et plenis irae atque indignitatis militum animis eruptio est facta. Multum ab spe adeundi valli res Hernicis afuit; adeo turbatis inde ordinibus
<span class="innerMarginNote right">3</span>abscessere. Dictatoris deinde adventu novus veteri exercitus iungitur et copiae duplicantur; et pro contione dictator laudibus legati militumque, quorum virtute castra defensa erant, simul audientibus laudes meritas tollit animos, simul ceteros ad aemulandas
<span class="innerMarginNote right">4</span>virtutes acuit. Neque segnius ad hostes bellum apparatur, qui et parti ante decoris memores neque
</p></section><notes></notes></section>