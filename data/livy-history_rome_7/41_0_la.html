<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 404</span>super alios stragemque inter se caede ipsa foediorem dare; adeo praecipiti turba obtriti plures quam ferro necati.</p>
<p>XXIV. Necdum certa Romanis victoria erat; alia
<span class="innerMarginNote right">2</span>in campum degressis supererat moles; namque multitudo Gallorum, sensum omnem talis damni exsuperans, velut nova rursus exoriente acie integrum
<span class="innerMarginNote right">3</span>militem adversus victorem hostem ciebat; stetitque suppresso impetu Romanus, et quia iterum fessis subeunda dimicatio erat, et quod consul, dum inter primores incautus agitat, laevo umero matari prope
<span class="innerMarginNote right">4</span>traiecto cesserat parumper ex acie. Iamque omissa cunctando victoria erat, cum consul volnere alligato revectus ad prima signa “Quid stas, miles?” inquit;
“non cum Latino Sabinoque hoste res est, quem
<span class="innerMarginNote right">5</span>victum armis socium ex hoste facias; in beluas strinximus ferrum; hauriendus aut dandus est sanguis. Propulistis a castris, supina valle praecipites egistis, stratis corporibus hostium superstatis; complete
eadem strage campos qua montes replestis.
<span class="innerMarginNote right">6</span>Nolite exspectare, dum stantes vos fugiant; inferenda
<span class="innerMarginNote right">7</span>sunt signa et vadendum in hostem.” His adhortationibus
iterum coorti pellunt loco primos manipulos Gallorum; cuneis deinde in medium agmen perrumpunt.
</p></section><notes></notes></section>