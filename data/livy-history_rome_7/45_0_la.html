<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 406</span>se quam T. Manlium ratus, prius sciscitatus consulis
<span class="innerMarginNote right">3</span>voluntatem in medium armatus processit. Minus insigne certamen humanum numine interposito deorum factum; namque conserenti iam manum Romano corvus repente in galea consedit, in hostem
<span class="innerMarginNote right">4</span>versus. Quod primo ut augurium caelo missum laetus accepit tribunus, precatus deinde, si divus si diva esset qui sibi praepetem misisset, volens propitius
<span class="innerMarginNote right">5</span>adesset. Dictu mirabile, tenuit non solum ales captam semel sedem, sed quotienscumque certamen
initum est, levans se alis os oculosque hostis rostro et unguibus appetit, donec territum prodigii talis visu oculisque simul ac mente turbatum Valerius obtruncat; corvus ex conspectu elatus orientem petit.
<span class="innerMarginNote right">6</span>Hactenus quietae utrimque stationes fuere; postquam
spoliare corpus caesi hostis tribunus coepit, nec Galli se statione tenuerunt et Romanorum cursus ad victorem etiam ocior fuit. Ibi circa iacentis Galli corpus contracto certamine pugna atrox concitatur.
<span class="innerMarginNote right">7</span>Iam non manipulis proximarum stationum sed legionibus utrimque effusis res geritur. Camillus laetum militem victoria tribuni, laetum tam praesentibus
ac secundis dis ire in proelium iubet; ostentansque
insignem spoliis tribunum, “hunc imitare, miles” aiebat, “et circa iacentem ducem sterne
<span class="innerMarginNote right">8</span>Gallorum catervas.” Di hominesque illi adfuere
</p></section><notes></notes></section>