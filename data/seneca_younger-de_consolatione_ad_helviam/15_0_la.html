<section class="div1 language" lang="la"><p class="noindent">
sordide se consolantis, si ideo id fortiter pateris, quia Romuli casam nosti. Dic illud potius: “Istud humile tugurium nempe virtutes recipit? Iam omnibus templis formosius erit, cum illic iustitia conspecta fuerit, cum continentia, cum prudentia, pietas, omnium officiorum recte dispensandorum ratio, humanorum divinorumque scientia. Nullus angustus est locus, qui hanc tam magnarum virtutium turbam capit; nullum exilium grave est, in quod licet cum hoc ire comitatu.”</p>
<span class="br"></span><span class="lineNumber">4</span><span class="br"></span><p>Brutus in eo libro, quem de virtute composuit, ait se Marcellum vidisse Mytilenis exulantem et, quantum modo natura hominis pateretur, beatissime viventem neque umquam cupidiorem bonarum artium quam illo tempore. Itaque adicit visum sibi se magis in exilium ire, qui sine illo rediturus esset, <span class="br"></span><span class="lineNumber">5</span><span class="br"></span> quam illum in exilio relinqui. O fortunatiorem Marcellum eo tempore, quo exilium suum Bruto adprobavit, quam quo rei publicae consulatum! Quantus ille vir fuit, qui effecit, ut aliquis exul sibi videretur, quod ab exule recederet! Quantus vir fuit, qui in admirationem sui adduxit hominem etiam <span class="br"></span><span class="lineNumber">6</span><span class="br"></span> Catoni suo mirandum! Idem Brutus ait C. Caesarem Mytilenas praetervectum, quia non sustineret videre deformatum virum. Illi quidem reditum impetravit senatus publicis precibus tam sollicitus ac maestus, ut omnes illo die Bruti habere animum viderentur et non pro Marcello sed pro se deprecari, ne exules essent, si sine illo fuissent; sed plus multo consecutus<span class="br"></span><span class="lineNumber"></span><span class="br"></span>
</p><notes></notes></section>