<section class="div1 language" lang="la"><p class="noindent">
numquam more aliarum, quibus omnis commendatio ex forma petitur, tumescentem uterum abscondisti quasi indecens onus, nec intra viscera tua conceptas <span class="br"></span><span class="lineNumber">4</span><span class="br"></span> spes liberorum elisisti; non faciem coloribus ac lenociniis polluisti; numquam tibi placuit vestis, quae nihil amplius nudaret, cum poneretur. Unicum tibi ornamentum, pulcherrima et nulli obnoxia aetati <span class="br"></span><span class="lineNumber">5</span><span class="br"></span> forma, maximum decus visa est pudicitia. Non potes itaque ad obtinendum dolorem muliebre nomen praetendere, ex quo te virtutes tuae seduxerunt; tantum debes a feminarum lacrimis abesse, quantum vitiis. Ne feminae quidem te sinent intabescere volneri tuo, sed leviorem<a class="footnoteLink" href="#note_LCL254_472_1" id="target_note_LCL254_472_1"><sup>1</sup></a> necessario maerore cito defunctam iubebunt exsurgere, si modo illas intueri voles feminas, quas conspecta virtus inter magnos viros posuit.</p>
<span class="br"></span><span class="lineNumber">6</span><span class="br"></span><p>Corneliam ex duodecim liberis ad duos fortuna redegerat; si numerare funera Corneliae velles, amiserat decem, si aestimare, amiserat Gracchos. Flentibus tamen circa se et fatum eius execrantibus interdixit, ne fortunam accusarent, quae sibi filios Gracchos dedisset. Ex hac femina debuit nasci, qui diceret in contione: “Tu matri meae male dicas, quae me peperit?” Multo mihi vox matris videtur animosior; filius magno aestimavit Gracchorum natales, mater et funera.

<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL254_472_1"><a class="footnoteCrossrefLink" href="#target_note_LCL254_472_1" title="Click to highlight in text"><sup class="lineRef">1</sup>leviorem <span class="italic">fortasse</span> = laetiorem <span class="italic">Basore</span>: levior necessario <span class="italic">A</span>: vel pio necessarioque <span class="italic">Gertz</span>: leviore et necessario <span class="italic">Ellis: alii alia</span>.</a></li><script type="text/javascript">document.getElementById('note_LCL254_472_1').style.display = "none";</script></ul></section></notes></section>