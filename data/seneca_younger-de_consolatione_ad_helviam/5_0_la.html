<section class="div1 language" lang="la"><p class="noindent">
puto, primum si ostendero nihil me pati, propter quod ipse dici possim miser, nedum propter quod miseros etiam quos contingo faciam, deinde si ad te transiero et probavero ne tuam quidem gravem esse fortunam, quae tota ex mea pendet.</p>
<span class="br"></span><span class="lineNumber">2</span><span class="br"></span><p>Hoc prius adgrediar, quod pietas tua audire gestit, nihil mihi mali esse. Si potuero, ipsas res, quibus me putat premi, non esse intolerabiles faciam manifestum; sin id credi non potuerit, at ego mihi ipse magis placebo, quod inter eas res beatus ero, quae <span class="br"></span><span class="lineNumber">3</span><span class="br"></span> miseros solent facere. Non est, quod de me aliis credas; ipse tibi, ne quid incertis opinionibus perturberis, indico me non esse miserum. Adiciam, quo securior sis, ne fieri quidem me posse miserum.</p>
<span class="br"></span><span class="lineNumber">1</span><span class="br"></span><p>5. Bona condicione geniti sumus, si eam non deseruerimus. Id egit rerum natura, ut ad bene vivendum non magno apparatu opus esset; unusquisque facere se beatum potest. Leve momentum in adventiciis rebus est et quod in neutram partem magnas vires habeat. Nec secunda sapientem evehunt nec adversa demittunt; laboravit enim semper, ut in se plurimum poneret, ut a se omne <span class="br"></span><span class="lineNumber">2</span><span class="br"></span> gaudium peteret. Quid ergo? Sapientem esse me dico? Minime; nam id quidem si profiteri possem, non tantum negarem miserum esse me, sed omnium fortunatissimum et in vicinum deo perductum praedicarem. 
</p><notes></notes></section>