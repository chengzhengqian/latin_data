<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Quid? cum cupiditatum dominatus excessit et alius est dominus exortus ex conscientia peccatorum timor, quam est illa misera quam dura servitus! adolescentibus paullo loquacioribus est serviendum, omnes qui aliquid scire videntur tamquam domini timentur. Iudex vero quantum habet dominatum, quo timore nocentes afficit! an non est omnis metus <span class="br"></span><span class="lineNumber">41</span><span class="br"></span>servitus? Quid valet igitur illa eloquentissimi viri L. Crassi copiosa magis quam sapiens oratio? ‘Eripite nos ex servitute’: quae est ista servitus tam claro homini tamque nobili? omnis animi debilitati et humilis et fracti timiditas servitus est. ‘Nolite sinere nos cuiquam servire’: in libertatem vindicari vult? minime; quid enim adiungit? ‘nisi vobis universis’: dominum mutare, non liber esse vult. ‘Quibus et possumus et debemus’: nos vero siquidem animo excelso et alto et virtutibus exaggerato sumus nec debemus nec possumus; tu posse te dicito, quoniam quidem potes, debere ne dixeris, quoniam nihil quisquam debet nisi quod est turpe non reddere.</p>
<p>Sed haec hactenus: ille videat quomodo imperator esse possit, cum eum ne liberum quidem esse ratio et veritas ipsa convincat.</p>
</section><notes></notes></section>