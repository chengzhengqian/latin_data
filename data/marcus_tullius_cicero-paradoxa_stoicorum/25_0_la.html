<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Utinam quidem! sed non aestimatione census verum <span class="br"></span><span class="lineNumber">51</span><span class="br"></span>victu atque cultu terminatur pecuniae modus. Non esse cupidum pecunia est, non esse emacem vectigal est; contentum vero suis rebus esse maximae sunt certissimaeque divitiae.</p>
<p>Etenim si isti callidi rerum aestimatores prata et areas quasdam magno aestimant quod ei generi possessionum minime quasi noceri potest, quanti est aestimanda virtus quae nec eripi nec subripi potest umquam, neque naufragio neque incendio amittitur, nec vi tempestatum nec temporum perturbatione <span class="br"></span><span class="lineNumber">52</span><span class="br"></span>mutatur! Qua praediti qui sunt soli sunt divites, soli enim possident res et fructuosas et sempiternas, solique (quod est proprium divitiarum) contenti sunt rebus suis, satis esse putant quod est, nihil appetunt, nulla re egent, nihil sibi deesse sentiunt, nihil requirunt. Improbi autem et avari, quoniam incertas atque in casu positas possessiones habent et plus semper appetunt nec eorum quisquam adhuc inventus est cui quod haberet esset satis, non modo non copiosi ac divites sed etiam inopes ac pauperes existimandi sunt.</p>
</section><notes></notes></section>