<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">11</span><span class="br"></span>epularum ad voluptates? Ponite ante oculos unum quemque—regum vultis a Romulo? vultis post liberam civitatem ab eis ipsis qui liberaverunt eam? Quibus tandem gradibus Romulus escendit in caelum, eisne quae isti bona appellant, an rebus gestis atque virtutibus? Quid? a Numa Pompilio minusne gratas dis immortalibus capedines ac fictiles hirnulas fuisse, quam filicatas aliorum pateras arbitramur? Omitto reliquos, sunt enim omnes pares inter se praeter <span class="br"></span><span class="lineNumber">12</span><span class="br"></span>Superbum. Brutum si quis roget quid egerit in patria liberanda, si quis item reliquos eiusdem consilii socios quid spectaverint quid secuti sint, num quis exsistat cui voluptas cui divitiae cui denique praeter officium fortis et magni viri quidquam aliud propositum fuisse videatur? Quae res ad necem Porsennae C. Mucium impulit sine ulla spe salutis suae? quae vis Coclitem contra omnes hostium copias tenuit in ponte solum? quae patrem Decium, quae filium devota vita immisit in armatas hostium copias? quid continentia C. Fabricii, quid tenuitas victus M’. Curii sequebatur, quid duo propugnacula belli Punici Cn. et P. Scipiones, qui Karthaginiensium adventum





</p></section><notes></notes></section>