<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Corinthium cupidissime tractantem, cum ipse totam Corinthum contempsisset, utrum illum civem excellentem an atriensem diligentem putaret? Revivescat Mâ€™. Curius aut eorum aliquis quorum in villa ac domo nihil splendidum nihil ornatum fuit praeter ipsos, et videat aliquem summis populi beneficiis usum barbatulos mullos exceptantem de piscina et pertractantem et muraenarum copia gloriantem: nonne hunc hominem ita servum iudicet ut ne in familia quidem dignum maiore aliquo negotio putet?</p>
<p><span class="br"></span><span class="lineNumber">39</span><span class="br"></span>An eorum servitus dubia est qui cupiditate peculii nullam condicionem recusant durissimae servitutis? Hereditatis spes quid iniquitatis in serviendo non suscipit? quem nutum locupletis orbi senis non observat? Loquitur ad voluntatem, quidquid denuntiatum est facit, assectatur assidet muneratur: quid horum est liberi, quid denique non servi inertis?</p>
<p><span class="br"></span><span class="lineNumber">40</span><span class="br"></span>Quid? iam illa cupiditas quae videtur esse liberalior, honoris imperii provinciarum, quam dura est domina, quam imperiosa, quam vehemens! Cethego homini non probatissimo servire coegit eos qui sibi esse amplissimi videbantur, munera mittere, noctu venire domum ad eum, Praeciae denique supplicare: quae servitus est si haec libertas existimari potest?</p>
</section><notes></notes></section>