<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

propter quem aliquando civitas non fuit, et me tuo nomine appellas cum omnes meo discessu exsulasse rempublicam putent? Numquamne, homo amentissime, te circumspicies? numquam nec quid facias considerabis nec quid loquare? Nescis exilium scelerum esse poenam, meum illud iter ob praeclarissimas <span class="br"></span><span class="lineNumber">31</span><span class="br"></span>res a me gestas esse susceptum? Omnes scelerati atque impii (quorum tu te ducem esse profiteris) quos leges esilio affici volunt exules sunt etiam si solum non mutarunt: an cum omnes leges te exulem esse iubeant, non appellet inimicus? ‘Qui cum telo fuerit’: ante senatum tua sica deprehensa est; ‘qui hominem occiderit’: tu plurimos occidisti; ‘qui incendium fecerit’: aedes nympharum manu tua deflagravit; ‘qui templa occupaverit’: in foro <span class="br"></span><span class="lineNumber">32</span><span class="br"></span>castra posuisti. Sed quid ego communes leges profero, quibus omnibus es exul? familiarissimus tuus de te privilegium tulit ut si in opertum Bonae Deae accessisses exulares; at te id fecisse etiam gloriari soles. Quomodo igitur tot legibus in exilium eiectus nomen exulis non perhorrescis? ‘Romae sum,’ inquis. Et quidem in operto fuisti. Non igitur ubi quisque erit eius loci ius tenebit si ibi eum legibus esse non oportebit.</p>
</section><notes></notes></section>