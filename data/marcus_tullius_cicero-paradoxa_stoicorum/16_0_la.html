<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<h2><span class="ac">Paradoxon V</span></h2>
<p>Ὅτι μόνος ὁ σοφὸς ἐλεύθερος καὶ πᾶς ἄφρων δοῦλος.</p>
<p>Solum sapientem esse liberum, et omnem stultum servum.</p>
<p><span class="br"></span><span class="lineNumber">33</span><span class="br"></span>Laudetur vero hic imperator aut etiam appelletur aut hoc nomine dignus putetur: imperator quo modo? aut cui tandem hic libero imperabit, qui non potest cupiditatibus suis imperare? Refrenet primum libidines, spernat voluptates, iracundiam teneat, coerceat avaritiam, ceteras animi labes repellat; tum incipiat aliis imperare cum ipse improbissimis dominis dedecori ac turpitudini parere desierit: dum quidem his obediet, non modo imperator sed liber habendus omnino non erit.</p>
<p>Praeclare enim est hoc usurpatum a doctissimis—quorum ego auctoritate non uterer si mihi apud aliquos agrestes haec habenda esset oratio; cum vero apud prudentissimos loquar quibus haec inaudita non sunt, cur ego simulem me si quid in his studiis operae posuerim perdidisse?—dictum est igitur ab eruditissimis viris nisi sapientem liberum <span class="br"></span><span class="lineNumber">34</span><span class="br"></span>esse neminem. Quid est enim libertas? potestas vivendi ut velis. Quis igitur vivit ut vult nisi qui recta sequitur, qui gaudet officio, cui vivendi via considerata atque provisa est, qui ne legibus quidem propter metum paret sed eas sequitur atque colit
</p></section><notes></notes></section>