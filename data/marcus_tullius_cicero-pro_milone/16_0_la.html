<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
cum iam Clodius, si quidem eo die Romam venturus erat, redire potuisset. Obviam fit ei Clodius, expeditus, in equo, nulla raeda, nullis impedimentis,
nullis Graecis comitibus, ut solebat, sine uxore, quod numquam fere: cum hic insidiator, qui iter illud ad caedem faciendam apparasset, cum uxore veheretur in raeda, paenulatus, magno et impedito
et muliebri ac delicato ancillarum puerorumque
<span class="br"></span><span class="lineNumber">29</span><span class="br"></span>comitatu. Fit obviam Clodio ante fundum eius hora fere undecima aut non multo secus: statim complures cum telis in hunc faciunt de loco superiore impetum; adversi raedarium occidunt; cum autem hic de raeda reiecta paenula desiluisset seque acri animo defenderet, illi, qui erant cum Clodio, gladiis eductis, partim recurrere ad raedam, ut a tergo Milonem adorirentur, partim, quod hunc iam interfectum
putarent, caedere incipiunt eius servos, qui post erant; ex quibus qui animo fideli in dominum et praesenti fuerunt, partim occisi sunt, partim, cum ad raedam pugnari viderent, domino succurrere
prohiberentur, Milonem occisum et ex ipso Clodio audirent et re vera putarent, fecerunt id servi Milonis—dicam enim aperte non derivandi criminis causa, sed ut factum est—nec imperante nec sciente nec praesente domino, quod suos quisque servos in tali re facere voluisset.</p>
</section>
<section class="div2">
<p><span class="br"></span><span class="lineNumber">30</span><span class="br"></span>XI. Haec, sicuti exposui, ita gesta sunt, iudices:


</p></section><notes></notes></section>