<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Cur igitur victus est? Quia non semper viator a latrone,non numquam etiam latro a viatore occiditur; quia, quamquam paratus in imparatos Clodius,
<span class="br"></span><span class="lineNumber">56</span><span class="br"></span>tamen mulier inciderat in viros. Nec vero sic erat umquam non paratus Milo contra illum, ut non satis fere esset paratus. Semper ille et quantum interesset P. Clodii se perire et quanto illi odio esset et quantum ille auderet cogitabat; quam ob rem vitam suam, quam maximis praemiis propositam et paene addictam
sciebat, numquam in periculum sine praesidio et sine custodia proiciebat. Adde casus, adde incertos
exitus pugnarum Martemque communem, qui saepe spoliantem iam et exsultantem evertit et perculit ab abiecto; adde inscitiam pransi, poti, oscitantis ducis, qui cum a tergo hostem interclusum reliquisset, nihil de eius extremis comitibus cogitavit, in quos incensos ira vitamque domini desperantis cum incidisset, haesit in eis poenis, quas ab eo servi fideles pro domini vita expetiverunt.</p>
<p><span class="br"></span><span class="lineNumber">57 </span><span class="br"></span>Cur igitur eos manu misit? Metuebat scilicet ne indicaretur, ne dolorem perferre non possent, ne tormentis cogerentur occisum esse a servis Milonis in Appia via P. Clodium confiteri. Quid opus est tortore? Quid quaeris? Occideritne? Occidit.




</p></section><notes></notes></section>