<section class="div1 language" lang="la"><header><hgroup><h1>Cicero</h1></hgroup></header><section class="div2">
<p><span class="br"></span><span class="lineNumber">44</span><span class="br"></span>Sed quid ego argumentor? Quid plura disputo? Te, Q. Petili, appello, optimum et fortissimum civem; te, M. Cato, testor, quos mihi divina quaedam sors dedit iudices: vos ex M. Favonio audistis Clodium sibi dixisse et audistis vivo Clodio periturum Milonem triduo: post diem tertium gesta res est quam dixerat. Cum ille non dubitarit aperire quid cogitaret, vos potestis dubitare quid fecerit?</p>
</section>
<section class="div2">
<p><span class="br"></span><span class="lineNumber">45</span><span class="br"></span>XVII. Quem ad modum igitur eum dies non fefellit? Dixi equidem modo: dictatoris Lanuvini stata sacrificia nosse negotii nihil erat; vidit necesse esse Miloni proficisci Lanuvium illo ipso quo est profectus die: itaque antevertit. At quo die? Quo, ut ante dixi, fuit insanissima contio ab ipsius mercennario
tribuno plebis concitata: quem diem ille, quam contionem, quos clamores, nisi ad cogitatum facinus approperaret, numquam reliquisset. Ergo illi ne causa quidem itineris, etiam causa manendi; Miloni manendi nulla facultas, exeundi non causa solum, sed etiam necessitas fuit. Quid? Si, ut ille scivit, Milonem fore eo die in via, sic Clodium Milo
<span class="br"></span><span class="lineNumber">46</span><span class="br"></span>ne suspicari quidem potuit? Primum quaero qui id scire potuerit? Quod vos idem in Clodio quaerere non potestis. Ut enim neminem alium nisi T.
</p></section><notes></notes></section>