<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

Iacent suis testibus [hi]<a class="footnoteLink" href="#note_LCL252_60_1" id="target_note_LCL252_60_1"><sup>1</sup></a> qui Clodium negant eo die Romam, nisi de Cyro audisset, fuisse rediturum: respiravi, liberatus sum; non vereor ne, quod ne
<span class="br"></span><span class="lineNumber">48</span><span class="br"></span>suspicari quidem potuerim, videar id cogitasse. Nunc persequar cetera. Nam occurrit illud: “Igitur ne Clodius quidem de insidiis cogitavit, quoniam fuit in Albano mansurus.” Si quidem exiturus ad caedem e villa non fuisset. Video enim illum, qui dicatur de Cyri morte nuntiasse, non id nuntiasse, sed Milonem appropinquare. Nam quid de Cyro nuntiaret, quem Clodius Roma proficiscens reliquerat morientem? Una fui, testamentum simul obsignavi cum Clodio; testamentum autem palam fecerat et illum heredem et me scripserat. Quem pridie hora tertia animam efflantem reliquisset, eum mortuum postridie hora decima denique ei nuntiabatur?</p>
</section>
<section class="div2">
<p><span class="br"></span><span class="lineNumber">49</span><span class="br"></span>XIX. Age, sit ita factum: quae causa cur Romam properaret? Cur in noctem se coniceret? Ecquid adferebat festinationis, quod heres erat? Primum erat nihil cur properato opus esset; deinde si quid esset, quid tandem erat quod ea nocte consequi posset, amitteret autem, si postridie Romam mane venisset? Atque ut illi nocturnus ad urbem adventus vitandus potius quam expetendus fuit, sic Miloni, cum insidiator esset, si illum ad urbem nocte accessurum

</p></section><notes><section class="footnotes"><ul><li class="note" id="note_LCL252_60_1"><a class="footnoteCrossrefLink" href="#target_note_LCL252_60_1" title="Click to highlight in text"><sup class="lineRef">1</sup>del. Garatoni.</a></li><script type="text/javascript">document.getElementById('note_LCL252_60_1').style.display = "none";</script></ul></section></notes></section>