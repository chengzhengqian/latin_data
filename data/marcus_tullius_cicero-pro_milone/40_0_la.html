<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quantae in periculis fugae proximorum, quantae timiditates: erit, erit illud profecto tempus et inlucescet aliquando ille dies, cum tu salutaribus, ut spero, rebus tuis, sed fortasse motu aliquo communium
temporum, qui quam crebro accidat experti
scire debemus, et amicissimi benevolentiam et gravissimi hominis fidem et unius post homines natos fortissimi viri magnitudinem animi desideres.</p>
<p><span class="br"></span><span class="lineNumber">70</span><span class="br"></span>Quamquam quis hoc credat, Cn. Pompeium, iuris publici, moris maiorum, rei denique publicae peritissimum,
cum senatus ei commiserit ut videret ne quid res publica detrimenti caperet, quo uno versiculo
satis armati semper consules fuerunt etiam nullis armis datis, hunc exercitu, hunc dilectu dato, iudicium
exspectaturum fuisse in eius consiliis vindicandis,
qui vi iudicia ipsa tolleret? Satis iudicatum est a Pompeio, satis, falso ista conferri in Milonem, qui legem tulit qua, ut ego sentio, Milonem absolvi a
<span class="br"></span><span class="lineNumber">71</span><span class="br"></span>vobis oporteret, ut omnes confitentur, liceret. Quod vero in illo loco atque illis publicorum praesidiorum copiis circumfusus sedet, satis declarat se non terrorem inferre vobis—quid enim minus illo dignum quam cogere, ut vos eum condemnetis, in quem animadvertere ipse et more maiorum et suo iure posset?—sed praesidio esse, ut intellegatis contra



</p></section><notes></notes></section>