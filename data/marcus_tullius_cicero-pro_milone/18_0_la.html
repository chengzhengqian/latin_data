<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

notavit et Pompeius de iure, non de facto quaestionem tulit.</p>
</section>
<section class="div2">
<p>XII. Num quid igitur aliud in iudicium venit nisi uter utri insidias fecerit? Profecto nihil: si hic illi, ut ne sit impune? si ille huic, ut scelere solvamur.</p>
<p><span class="br"></span><span class="lineNumber">32</span><span class="br"></span>Quonam igitur pacto probari potest insidias Miloni fecisse Clodium? Satis est in illa quidem tam audaci, tam nefaria belua docere, magnam ei causam, magnam
spem in Milonis morte propositam, magnas utilitates fuisse. Itaque illud Cassianum, “cui bono fuerit,” in his personis valeat, etsi boni nullo emolumento
impelluntur in fraudem, improbi saepe parvo. Atqui Milone interfecto Clodius haec adsequebatur, non modo ut praetor esset non eo consule, quo sceleris nihil facere posset, sed etiam ut eis consulibus praetor esset, quibus si non adiuvantibus, at coniventibus
certe speraret posse se eludere in illis suis cogitatis furoribus: cuius illi conatus, ut ipse ratiocinabatur,
nec cuperent reprimere, si possent, cum tantum beneficium ei se debere arbitrarentur, et, si vellent, fortasse vix possent frangere hominis sceleratissimi
conroboratam iam vetustate audaciam.</p>
<p><span class="br"></span><span class="lineNumber">33</span><span class="br"></span>An vero, iudices, vos soli ignoratis, vos hospites



</p></section><notes></notes></section>