<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

ut in communi odio paene aequaliter versaretur odium meum. Non potest dici satis, ne cogitari quidem, quantum in illo sceleris, quantum exitii
<span class="br"></span><span class="lineNumber">79</span><span class="br"></span>fuerit. Quin sic attendite, iudices: nempe haec est quaestio de interitu P. Clodii. Fingite animis—liberae
sunt enim nostrae cogitationes et quae volunt sic intuentur, ut ea cernimus, quae videmus,—fingite
igitur cogitatione imaginem huius condicionis meae, si possim efficere ut Milonem absolvatis, sed ita, si P. Clodius revixerit. Quid voltu extimuistis? Quonam modo ille vos vivus adficeret, quos mortuus inani cogitatione percussit? Quid? Si ipse Cn. Pompeius, qui ea virtute ac fortuna est, ut ea potuerit semper, quae nemo praeter illum, si is, inquam, potuisset aut quaestionem de morte P. Clodii ferre aut ipsum ab inferis excitare, utrum putatis potius facturum fuisse? Etiam si propter amicitiam vellet illum ab inferis evocare, propter rem publicam non fecisset. Eius igitur mortis sedetis ultores, cuius vitam si putetis per vos restitui posse, nolitis, et de eius nece lata quaestio est, qui si lege eadem reviviscere
posset, lata lex numquam esset. Huius ergo interfector si esset, in confitendo ab eisne poenam timeret, quos liberavisset?</p>
<p><span class="br"></span><span class="lineNumber">80</span><span class="br"></span>Graeci homines deorum honores tribuunt eis viris,
</p></section><notes></notes></section>