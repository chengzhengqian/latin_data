<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

P. Sestio, conlega suo, volnerato? Potuitne Q. Fabricio,
viro optimo, cum de reditu meo legem ferret, pulso, crudelissima in foro caede facta? Potuitne L. Caecilii, iustissimi fortissimique praetoris, oppugnata
domo? Potuitne illo die, cum est lata lex de me, cum totius Italiae concursus, quem mea salus concitarat, facti illius gloriam libens agnovisset, ut, etiam si id Milo fecisset, cuncta civitas eam laudem pro sua vindicaret?</p>
</section>
<section class="div2">
<p><span class="br"></span><span class="lineNumber">39</span><span class="br"></span>XV. At quod erat tempus! Clarissimus et fortissimus
consul, inimicus Clodio P. Lentulus, ultor sceleris illius, propugnator senatus, defensor vestrae voluntatis,
patronus publici consensus, restitutor salutis meae; septem praetores, octo tribuni plebei, illius adversarii, defensores mei; Cn. Pompeius, auctor et dux mei reditus, illius hostis, cuius sententiam senatus omnis de salute mea gravissimam et ornatissimam
secutus est, qui populum Romanum est cohortatus;
qui cum de me decretum Capuae fecisset, ipse cunctae Italiae cupienti et eius fidem imploranti signum dedit, ut ad me restituendum Romam concurrerent;
omnium denique in illum odia civium ardebant desiderio mei, quem qui tum interemisset, non de impunitate eius, sed de praemiis cogitaretur.



</p></section><notes></notes></section>