<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
qui tyrannos necaverunt: quae ego vidi Athenis! Quae aliis in urbibus Graeciae! Quas res divinas talibus institutas viris! Quos cantus, quae carmina! Prope ad immortalitatis et religionem et memoriam consecrantur: vos tanti conservatorem populi, tanti sceleris ultorem non modo honoribus nullis adficietis, sed etiam ad supplicium rapi patiemini? Confiteretur,
confiteretur, inquam, si fecisset, et magno animo et libenter, fecisse se libertatis omnium causa, quod esset ei non confitendum modo, verum etiam praedicandum.</p>
</section>
<section class="div2">
<p><span class="br"></span><span class="lineNumber">81</span><span class="br"></span>XXX. Etenim si id non negat, ex quo nihil petit nisi ut ignoscatur, dubitaret id fateri, ex quo etiam praemia laudis essent petenda? Nisi vero gratius putat esse vobis sui se capitis quam vestri defensorem fuisse, cum praesertim in ea confessione, si grati esse velletis, honores adsequeretur amplissimos. Si factum vobis non probaretur—quamquam qui poterat salus sua cuiquam non probari?—sed tamen si minus fortissimi viri virtus civibus grata cecidisset, magno animo constantique cederet ex ingrata civitate;
nam quid esset ingratius quam laetari ceteros, lugere eum solum, propter quem ceteri laetarentur?</p>
<p><span class="br"></span><span class="lineNumber">82</span><span class="br"></span>Quamquam hoc animo semper omnes fuimus in patriae proditoribus opprimendis, ut, quoniam nostra



</p></section><notes></notes></section>