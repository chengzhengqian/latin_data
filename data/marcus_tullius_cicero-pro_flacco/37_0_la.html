<section class="div1 language" lang="la"><header><hgroup><h1>Cicero</h1></hgroup></header><p class="noindent">

quantos fluctus excitari contionum videtis! Quid vos fieri censetis Trallibus? an id quod Pergami? Nisi forte hae civitates existimari volunt facilius una se epistula Mithridatis moveri impellique potuisse ut amicitiam populi Romani, fidem suam, iura omnia offici humanitatisque violarent, quam ut filium testimonio laederent cuius patrem armis pellendum a suis <span class="br"></span><span class="lineNumber">58</span><span class="br"></span> moenibus censuissent. Qua re nolite mihi ista nomina civitatum nobilium opponere; quos enim hostis haec familia contempsit, numquam eosdem testis pertimescet. Vobis autem est confitendum, si consiliis principum vestrae civitates reguntur, non multitudinis temeritate, sed optimatium consilio bellum ab istis civitatibus cum populo Romano esse susceptum; sin ille tum motus est temeritate imperitorum excitatus, patimini me delicta volgi a publica causa <span class="br"></span><span class="lineNumber">59</span><span class="br"></span> separare. At enim istam pecuniam huic capere non licuit. Utrum voltis patri Flacco licuisse necne? Si licuit uti,<a class="footnoteLink" href="#note_LCL324_506_1" id="target_note_LCL324_506_1"><sup>1</sup></a> certe licuit, ad eius honores conlata,<a class="footnoteLink" href="#note_LCL324_506_2" id="target_note_LCL324_506_2"><sup>2</sup></a> ex quibus nihil ipse capiebat, patris pecuniam recte abstulit filius; si non licuit, tamen illo mortuo non modo filius sed quivis heres rectissime potuit auferre. Ac tum quidem Tralliani cum ipsi gravi faenore istam pecuniam multos annos occupavissent, a Flacco tamen omnia quae voluerunt impetraverunt, neque tam fuerunt impudentes ut id quod Laelius dixit dicere auderent, hanc ab se pecuniam abstulisse Mithridatem. Quis enim erat qui non sciret in ornandis studiosiorem Mithridatem quam in spoliandis Trallianis 
<span class="br"></span><span class="lineNumber"></span><span class="br"></span>
</p><notes><section class="footnotes"><ul><li class="note" id="note_LCL324_506_1"><a class="footnoteCrossrefLink" href="#target_note_LCL324_506_1" title="Click to highlight in text"><sup class="lineRef">1</sup>uti <span class="italic">added by Clark.</span></a></li><script type="text/javascript">document.getElementById('note_LCL324_506_1').style.display = "none";</script><li class="note inline" id="note_LCL324_506_2"><a class="footnoteCrossrefLink" href="#target_note_LCL324_506_2" title="Click to highlight in text"><sup class="lineRef">2</sup>collatain <span class="italic">b</span><sup>1</sup><span class="italic">k, editio Veneta.</span></a></li><script type="text/javascript">document.getElementById('note_LCL324_506_2').style.display = "none";</script></ul></section></notes></section>