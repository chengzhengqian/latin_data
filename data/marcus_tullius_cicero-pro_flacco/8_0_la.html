<section class="div1 language" lang="la"><header><hgroup><h1>Cicero</h1></hgroup></header><p class="noindent">

et multiplex ad suspiciones et simultates, non attingitur. At vero in summo et periculosissimo rei publicae tempore etiam ab inimicis eadem praetura laudatur. At a testibus laeditur. Ante quam dico a quibus, qua spe, qua vi, qua re concitatis, qua levitate, qua egestate, qua perfidia, qua audacia praeditis, dicam de genere universo et de condicione omnium nostrum. Per deos immortalis! iudices, vos, quo modo is qui anno ante Romae ius dixerat anno post in Asia ius dixerit, a testibus quaeretis ignotis, ipsi coniectura nihil iudicabitis? Cum<a class="footnoteLink" href="#note_LCL324_448_1" id="target_note_LCL324_448_1"><sup>1</sup></a> in tam varia iuris dictione tam multa decreta, tot hominum gratiosorum laesae sint<a class="footnoteLink" href="#note_LCL324_448_2" id="target_note_LCL324_448_2"><sup>2</sup></a> voluntates, quae est umquam iacta non suspicio—quae tamen solet esse falsa—sed iracundiae vox <span class="br"></span><span class="lineNumber">7</span><span class="br"></span> aut doloris? Et is est reus avaritiae qui in uberrima re turpe compendium, in maledicentissima civitate, in suspiciosissimo negotio maledictum omne, non modo crimen effugit? Praetereo illa quae praetereunda non sunt, nullum huius in privatis rebus factum avarum, nullam in re pecuniaria contentionem, nullam in re familiari sordem posse proferri. Quibus igitur testibus ego hosce possum refutare nisi vobis? <span class="br"></span><span class="lineNumber">8</span><span class="br"></span> Tmolites ille vicanus, homo non modo nobis sed ne inter suos quidem notus, vos docebit qualis sit L. Flaccus? quem vos modestissimum adulescentem, provinciae maximae sanctissimum virum, vestri exercitus 
</p><notes><section class="footnotes"><ul><li class="note" id="note_LCL324_448_1"><a class="footnoteCrossrefLink" href="#target_note_LCL324_448_1" title="Click to highlight in text"><sup class="lineRef">1</sup>Cum <span class="italic">added by Clark.</span></a></li><script type="text/javascript">document.getElementById('note_LCL324_448_1').style.display = "none";</script><li class="note" id="note_LCL324_448_2"><a class="footnoteCrossrefLink" href="#target_note_LCL324_448_2" title="Click to highlight in text"><sup class="lineRef">2</sup>sint <span class="italic">added by Clark.</span></a></li><script type="text/javascript">document.getElementById('note_LCL324_448_2').style.display = "none";</script></ul></section></notes></section>