<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p>versus heroicus, convenire ut possit aut penthemimeris cum reliquo anapaestico, aut trochaice cum posteriore segmento, aut septem semipedes cum anapaestico chorico, aut &lt;ponatur&gt; post dactylum atque semipedem quidquid restat hexametro: simile ut dicas ludicro, quod Graeci ostomachion vocavere. ossicula ea sunt: ad summam quattuordecim figuras geometricas habent. sunt enim aequaliter triquetra vel extentis lineis vel [eiusdem] frontis, [vel rectis]<a class="footnoteLink" href="#note_LCL096_374_1" id="target_note_LCL096_374_1"><sup>1</sup></a> angulis vel obliquis: isoscele ipsi vel isopleura vocant, orthogonia quoque et scalena. harum verticularum variis coagmentis simulantur species mille formarum: helephantus belua aut aper bestia, anser volans et mirmillo in armis, subsidens venator et latrans canis, quin et turris et cantharus et alia huiusmodi innumerabilium figurarum, quae alius alio scientius variegant. sed peritorum concinnatio miraculum est, imperitorum iunctura ridiculum. quo praedicto scies, quod ego posteriorem imitatus sum.</p>
<p>Hoc ergo centonis opusculum ut ille ludus tractatur, pari modo sensus diversi ut congruant, adoptiva quae sunt, ut cognata videantur, aliena ne interluceant: arcessita ne vim redarguant, densa ne supra modum protuberent, hiulca ne pateant.</p>
</section><notes><section class="footnotes"><ul><li class="note" id="note_LCL096_374_1"><a class="footnoteCrossrefLink" href="#target_note_LCL096_374_1" title="Click to highlight in text"><sup class="lineRef">1</sup>So <span class="italic">Peiper</span>: aequilatera vel triquetra . . . vel frontis angulis vel obliquis, <span class="italic">MSS.</span></a></li><script type="text/javascript">document.getElementById('note_LCL096_374_1').style.display = "none";</script></ul></section></notes></section>