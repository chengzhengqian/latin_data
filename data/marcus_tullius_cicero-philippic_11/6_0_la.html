<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

animi in patria liberanda quis ignorat? Alteri a puero
pro deliciis crudelitas fuit; deinde ea libidinum turpitudo
ut in hoc sit semper ipse laetatus, quod ea faceret quae sibi
<span class="br"></span><span class="lineNumber">10</span><span class="br"></span>obici ne ab inimico quidem possent verecundo. Et hic, di
immortales, aliquando fuit meus! Occulta enim erant vitia
non inquirenti. Neque nunc fortasse alienus ab eo essem,
nisi ille bonis, nisi moenibus patriae, nisi huic urbi, nisi dis
penatibus, nisi aris et focis omnium nostrum, nisi denique
naturae et humanitati inventus esset inimicus.</p>
<p>A quo admoniti diligentius et vigilantius caveamus Antonium.</p>
</section>
<section class="div2">
<p>[5] Etenim Dolabella non ita multos secum habuit
notos atque insignis latrones; at videtis quos et quam multos
habeat Antonius. Primum Lucium fratrem: quam facem,
di immortales, quod facinus, quod scelus, quem gurgitem,
quam voraginem! Quid eum non sorbere animo,
quid non haurire cogitatione, cuius sanguinem non bibere
censetis, in cuius possessiones atque fortunas non impudentissimos
<span class="br"></span><span class="lineNumber">11</span><span class="br"></span>oculos spe et mente defigere? Quid Censorinum?
Qui se verbo praetorem esse urbanum cupere dicebat,
re certe noluit. Quid Bestiam? Qui consulatum in
Bruti locum se petere profitetur. Atque hoc quidem detestabile
omen avertat Iuppiter! Quam absurdum autem, qui
praetor fieri non potuerit, petere eum consulatum! Nisi
forte damnationem pro praetura putat. Alter Caesar Vopiscus




</p></section><notes></notes></section>