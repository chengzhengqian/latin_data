<section class="div1 language" lang="la"><header><hgroup><h1>Cicero</h1></hgroup></header>
<h1><span class="ac">M. Tulli Ciceronis In M. Antonium Oratio Philippica Undecima</span></h1>
<section class="div2">
<p><span class="br"></span><span class="lineNumber">1</span><span class="br"></span>[1] Magno in dolore, patres conscripti, vel maerore
potius, quem ex crudeli et miserabili morte C. Treboni,
optimi civis moderatissimique hominis, accepimus, inest
tamen aliquid quod rei publicae profuturum putem. Perspeximus
enim quanta in eis qui contra patriam scelerata
arma ceperunt inesset immanitas. Nam duo haec capita
nata sunt post homines natos taeterrima et spurcissima,
Dolabella et Antonius: quorum alter effecit quod optarat;
de altero patefactum est quid cogitaret. L. Cinna crudelis,
C. Marius in iracundia perseverans, L. Sulla vehemens;
neque ullius horum in ulciscendo acerbitas progressa ultra
mortem est; quae tamen poena in civis nimis crudelis putabatur.
<span class="br"></span><span class="lineNumber">2</span><span class="br"></span>Ecce tibi geminum in scelere par, invisitatum, inauditum,
ferum, barbarum! Itaque quorum summum
quondam inter ipsos odium bellumque meministis, eosdem
postea singulari inter se consensu et amore devinxit
improbissimae naturae et turpissimae vitae similitudo.
Ergo id quod fecit Dolabella in quo potuit multis idem minatur
</p></section><notes></notes></section>