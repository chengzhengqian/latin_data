<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>adimit ei libertatem, sed iudicat non esse eum liberum qui ut liber sit adire periculum noluit: quum autem incensum vendit, hoc iudicat, quum ii qui in servitute iusta fuerunt censu liberentur, eum qui, quum liber esset, censeri noluerit, ipsum sibi libertatem abiudicavisse.</p>
<p>Quod si maxime hisce rebus adimi libertas aut civitas potest, non intelligunt, qui haec commemorant, si per has rationes maiores adimi posse voluerunt, <span class="br"></span><span class="lineNumber">100</span><span class="br"></span>alio modo noluisse? Nam ut haec ex iure civili protulerunt, sic afferant velim, quibus lege aut rogatione civitas aut libertas erepta sit. Nam quod ad exsilium attinet, perspicue intelligi potest quale sit. Exsilium enim non supplicium est sed perfugium portusque supplicii. Nam qui volunt poenam aliquam subterfugere aut calamitatem, eo solum vertunt, hoc est, sedem ac locum mutant. Itaque nulla in lege nostra reperietur, ut apud ceteras civitates, maleficiumullumexsilioesse mulctatum; sedquumhomines vincula, neces ignominiasque vitant, quae sunt legibus constitutae, confugiunt quasi ad aram in exsilium. Qui si in civitate legis vim subire vellent, non prius civitatem quam vitam amitterent: quia nolunt, non adimitur iis civitas, sed ab iis relinquitur atque deponitur.</p>
</section><notes></notes></section>