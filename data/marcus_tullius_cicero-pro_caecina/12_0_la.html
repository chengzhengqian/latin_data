<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">propius, et iam ingrediens intra finem eius loci, quem oleae terminabant, impetum armati Antiochi ceterorumque tela atque incursum refugit. Eodem tempore se in fugam conferunt una amici advocatique eius metu perterriti quemadmodum illorum testem <span class="br"></span><span class="lineNumber">23</span><span class="br"></span>dicere audistis. His rebus ita gestis, P. Dolabella praetor interdixit, ut est consuetudo, <span class="sc">de vi hominibus armatis</span>, sine ulla exceptione, tantum ut unde deiecisset restitueret. Restituisse se dixit. Sponsio facta est. Hac de sponsione vobis iudicandum est.</p>
</section>
<section class="div2">
<p>IX. Maxime fuit optandum Caecinae, recuperatores, ut controversiae nihil haberet, secundo loco, ut ne cum tam improbo homine, tertio, ut cum tam stulto haberet. Etenim non minus nos stultitia illius sublevat quam laedit improbitas. Improbus fuit, quod homines coegit, armavit coactis armatisque vim fecit. Laesit in eo Caecinam, sublevat ibidem. Nam in eas ipsas resquas improbissime fecit testimonia <span class="br"></span><span class="lineNumber">24</span><span class="br"></span>sumpsit, et eis in caussa testimoniis utitur. Itaque mihi certum est, recuperatores, antequam ad meam defensionem meosque testes venio, illius uti confessione et testimoniis. Quid confitetur, atque ita libenter confitetur ut non solum fateri sed etiam profiteri videatur, recuperatores? “Convocavi homines: coegi: armavi: terrore mortis ac peri­culo</p>
</section><notes></notes></section>