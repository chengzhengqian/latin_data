<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p><span class="br"></span><span class="lineNumber">36</span><span class="br"></span>XIII. Praetor interea, Piso, tanta de re tacebit? quemadmodum te restituat in aedes tuas non habebit? Qui dies totos aut vim fieri vetat aut restitui factam iubet, qui de fossis, de cloacis, de minimis aquarum itinerumque controversiis interdicit, is repente obmutescet; in atrocissima re quod faciat non habebit; et, C. Pisoni<a class="footnoteLink" href="#note_LCL198_132_1" id="target_note_LCL198_132_1"><sup>1</sup></a> domo tectisque suis prohibito, prohibito, inquam, per homines coactos et armatos, praetor quemadmodum more et exemplo opitulari possit non habebit? Quid enim dicet, aut quid tu tam insigni accepta iniuria postulabis? “Unde vi prohibitus sis,” nemo umquam interdixit; novum est, non dico inusitatum, verum omnino inauditum. “Unde deiectus?” Quid proficies, quum illi hoc respondebunt tibi quod tu nunc mihi: armatos se tibi obstitisse ne in aedes accederes; deiici porro <span class="br"></span><span class="lineNumber">37</span><span class="br"></span>nullo modo potuisse qui non accesserit? “Deiicior ego,” inquis, “si quis meorum deiicitur.” Omnino. Iam bene agis. A verbis enim recedis et aequitate uteris. Nam verba ipsa si sequi volumus, quo modo tu deiiceris, quum servus tuus deiicitur? Verum ita est, uti dicis. Te deiectum debeo intelligere, etiamsi tactus non fueris. Nonne? Age nunc, si ne tuorum quidem quisquam loco motus erit atque omnes in</p>
</section><notes><section class="footnotes"><ul><li class="note" id="note_LCL198_132_1"><a class="footnoteCrossrefLink" href="#target_note_LCL198_132_1" title="Click to highlight in text"><sup class="lineRef">1</sup>Pisoni <span class="italic">Lambinus</span>: Pisone <span class="italic">codd.</span></a></li><script type="text/javascript">document.getElementById('note_LCL198_132_1').style.display = "none";</script></ul></section></notes></section>