<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Ibi certior fit a pluribus homines permultos, liberos atque servos, coegisse et armasse Aebutium. Quum id partim mirarentur, partim non crederent, ecce ipse Aebutius in castellum venit. Denuntiat Caecinae se armatos habere; abiturum eum non esse, si accessisset. Caecinae placuit et amicis, quoad videretur salvo capite fieri posse, experiri tamen. <span class="br"></span><span class="lineNumber">21</span><span class="br"></span>De castello descendunt, in fundum proficiscuntur. Videtur temere commissum; verum, ut opinor, hoc fuit caussae: tam temere istum re commissurum quam verbis minitabatur nemo putavit.</p>
</section>
<section class="div2">
<p>VIII. Atque iste ad omnes introitus, qua adiri poterat non modo in eum fundum, de quo controversia erat, sed etiam in illum proximum de quo nihil ambigebatur, armatos homines opponit. Itaque primo quum in antiquum fundum ingredi vellet, quod ea proxime accedi poterat, frequentes armati obstiterunt.</p>
<p><span class="br"></span><span class="lineNumber">22</span><span class="br"></span>Quo loco depulsus Caecina, tamen qua potuit ad eum fundum profectus est, in quo ex conventu vim fieri oportebat; eius autem fundi extremam partem oleae directo ordine definiunt. Ad eas quum accederetur, iste cum omnibus copiis praesto fuit, servumque suum nomine Antiochum ad se vocavit, et clara voce imperavit ut eum qui illum olearum ordinem intrasset occideret. Homo mea sententia prudentissimus Caecina, tamen in hac re plus mihi animi quam consilii videtur habuisse. Nam quum et armatorum multitudinem videret, et eam vocem Aebutii quam commemoravi audisset, tamen accessit
</p></section><notes></notes></section>