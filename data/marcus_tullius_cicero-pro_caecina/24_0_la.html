<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>in manus eorum incidere non est satis? Aspectus armatorum ad vim probandam valebit; incursus et impetus non valebit? qui abierit facilius sibi vim <span class="br"></span><span class="lineNumber">46</span><span class="br"></span>factam probabit quam qui effugerit? At ego hoc dico: si, ut primo in castello Caecinae dixit Aebutius se homines coegisse et armasse, neque illum si eo accessisset abiturum, statim Caecina discessisset, dubitare vos non debuisse quin Caecinae facta vis esset: si vero, simulac procul conspexit armatos, recessisset, eo minus dubitaretis. Omnis enim vis est quae periculo aut decedere nos alicunde cogit aut prohibet accedere. Quod si aliter statuetis, videte ne hoc vos statuatis, qui vivus discesserit, ei vim non esse factam; ne hoc omnibus in possessionum controversiis praescribatis ut confligendum sibi et armis decertandum putent; ne, quemadmodum in bello poena ignavis ab imperatoribus constituitur, sic in iudiciis deterior caussa sit eorum qui fugerint quam qui ad extremum <span class="br"></span><span class="lineNumber">47</span><span class="br"></span>usque contenderint. Quum de iure et legitimis hominum controversiis loquimur, et in his rebus vim nominamus, pertenuis vis intelligi debet. Vidi armatos quamvis paucos: magna vis est. Decessi unius hominis telo perterritus: deiectus detrususque sum. Hoc si ita statuetis, non modo non erit cur depugnare quisquam posthac possessionis caussa velit, sed ne illud quidem, cur repugnare. Sin autem vim</p>
</section><notes></notes></section>