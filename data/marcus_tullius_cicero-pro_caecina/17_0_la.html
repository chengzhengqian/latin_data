<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">iuris, ignarus negotiorum ac litium, hanc puto me habere actionem ut per interdictum meum ius teneam atque iniuriam tuam persequar. Fac in hoc errare me nec ullo modo posse per hoc interdictum id assequi quod velim; te uti in hac re magistro volo. <span class="br"></span><span class="lineNumber">33</span><span class="br"></span>Quaero, sitne aliqua huius rei actio an nulla. Convocari homines propter possessionis controversiam non oportet, armari multitudinem iuris retinendi caussa non convenit, nec iuri quidquam tam inimicum quam vis, nec aequitati quidquam tam infestum est quam convocati homines et armati.</p>
</section>
<section class="div2">
<p>XII. Quod quum ita sit, resque eiusmodi sit ut in primis a magistratibus animadvertenda esse videatur, iterum quaero, sitne eius rei aliqua actio an nulla. Nullam esse dices? Audire cupio. Qui in pace et otio, quum manum fecerit, copias pararit, multitudinem hominum coegerit, armarit, instruxerit, homines inermos, qui ad constitutum experiundi iuris gratia venissent, armis, viris, terrore periculoque mortis <span class="br"></span><span class="lineNumber">34</span><span class="br"></span>reppulerit, fugarit, averterit, hoc dicat: “Feci equidem quae dicis omnia: et ea sunt et turbulenta et temeraria et periculosa: quid ergo est? impune feci: nam quid agas mecum ex iure civili ac praetorio non habes.” Itane vero, recuperatores; hoc vos audietis, et apud vos dici patiemini saepius? Quum maiores nostri tanta diligentia prudentiaque fuerint, ut omnia omnium non modo tantarum rerum,</p>
</section><notes></notes></section>