<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>an tuus colonus aut vicinus aut cliens aut libertus aut quivis qui illam vim deiectionemque tuo rogatu <span class="br"></span><span class="lineNumber">58</span><span class="br"></span>aut tuo nomine fecerit. Quare si ad eum restituendum qui vi deiectus est, eandem vim habet aequitatis ratio, ea intellecta, certe nihil ad rem pertinet quae verborum vis sit ac nominum. Tam restitues, si tuus me libertus deiecerit, nulli tuo praepositus negotio, quam si procurator deiecerit: non quo omnes sint procuratores qui aliquid nostri negotii gerunt, sed quod in hac re quaeri nihil attinet. Tam restitues, si unus servulus quam si familia fecerit universa: non quo idem sit servulus quod familia; verum quia non quibus verbis quidque dicatur quaeritur, sed quae res agatur. Etiam si, ut longius a verbo recedamus, ab aequitate ne tantulum quidem, si tuus servus nullus fuerit, sed omnes alieni ac mercenarii, tamen et ipsi tuae familiae genere et nomine continebuntur.</p>
</section>
<section class="div2">
<p><span class="br"></span><span class="lineNumber">59</span><span class="br"></span>XXI. Perge porro hoc idem interdictum sequi; <span class="sc">hominibus coactis</span>. Neminem coegeris: ipsi convenerint sua sponte. Certe cogit is qui congregat homines et convocat. Coacti sunt ii qui ab aliquo sunt unum in locum congregati. Si non modo convocati non sunt, sed ne convenerunt quidem, sed ii modo fuerunt qui etiam antea, non vis ut fieret, verum colendi aut pascendi caussa esse in agro consueverant,</p>
</section><notes></notes></section>