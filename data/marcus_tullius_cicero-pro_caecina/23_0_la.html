<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>audivimus, quae vis in bello appellatur, ea in otio non appellabitur? et quod vehemens in re militari putatur, id leve in iure civili iudicabitur? et quod exercitus armatos movet, id advocationem togatorum non videbitur movisse? et vulnus corporis magis istam vim quam terror animi declarabit? et sauciatio quaeretur, quum fugam factam esse constabit? <span class="br"></span><span class="lineNumber">44</span><span class="br"></span>Tuus enim testis hoc dixit, metu perterritis nostris advocatis locum se qua effugerent demonstrasse. Qui non modo ut fugerent, sed etiam ipsius fugae tutam viam quaesiverunt, his vis adhibita non videbitur? Quid igitur fugiebant? propter metum. Quid metuebant? vim videlicet. Potestis igitur principia negare, quum extrema conceditis? Fugisse perterritos confitemini: caussam fugae dicitis eandem quam omnes intelligimus, arma, multitudinem hominum, incursionem atque impetum armatorum. Haec ubi conceduntur esse facta, ibi vis facta negabitur?</p>
</section>
<section class="div2">
<p><span class="br"></span><span class="lineNumber">45</span><span class="br"></span>XVI. At vero hoc quidem iam vetus est et maiorum exemplo multis in rebus usitatum, quum ad vim faciendam veniretur, si quos armatos quamvis procul conspexissent, ut statim testificati discederent, optime sponsionem facere possent <span class="sc">ni adversus edictum praetoris vis facta esset</span>. Itane vero? scire esse armatos satis est ut vim factam probes;</p>
</section><notes></notes></section>