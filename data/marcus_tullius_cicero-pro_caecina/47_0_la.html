<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>quum illud verbum, <span class="sc">unde</span>, in utramque rem valeat, Eoque tu restitui sis iussus, tam te in aedes restitui oportere, si e vestibulo quam si ex interiore aedium parte deiectus sis.</p>
<p><span class="br"></span><span class="lineNumber">90</span><span class="br"></span>Ut vero iam, recuperatores, nulla dubitatio sit, sive rem sive verba spectare vultis, quin secundum nos iudieetis, exoritur hic iam obrutis rebus omnibus et perditis illa defensio, eum deiici posse qui tum possideat; qui non possideat nullo modo posse: itaque si ego sim a tuis aedibus deiectus, restitui non oportere; si ipse sis, oportere. Numera quam multa in ista defensione falsa sint, Piso. Ac primum illud attende, te iam ex illa ratione esse depulsum, quod negabas quemquam deiici posse, nisi inde ubi tum esset: iam posse concedis; eum qui non possideat negas deiici <span class="br"></span><span class="lineNumber">91</span><span class="br"></span>posse. Cur ergo aut in illud quotidianum interdictum <span class="sc">unde ille me vi deiecit additur quum</span> additur <span class="sc">quum ego possiderem,</span> si deiici nemo potest qui non possidet; aut in hoc interdictum <span class="sc">de hominibus armatis</span> non additur, si oportet quaeri, possederit necne? Negas deiici nisi qui possideat. Ostendo, si sine armatis coactisve hominibus deiectus quispiam sit, eum qui fateatur se deiecisse vincere sponsionem, si ostendat eum non possedisse.</p>
</section><notes></notes></section>