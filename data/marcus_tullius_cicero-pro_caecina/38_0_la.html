<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>neque adulterari pecunia possit; quod si non modo oppressum, sed etiam desertum aut negligentius asservatum erit, nihil est quod quisquam sese habere certum, aut a patre accepturum, aut relicturum liberis <span class="br"></span><span class="lineNumber">74</span><span class="br"></span>arbitretur. Quid enim refert aedes aut fundum relictum a patre, aut aliqua ratione habere bene partum, si incertum sit, quae quum omnia tua iure mancipii sint, ea possisne retinere? si parum sit communitum ius? si civili ac publica lege contra alicuius gratiam teneri non potest? Quid, inquam, prodest, fundum habere, si, quae decentissime descripta a maioribus iura finium, possessionum, aquarum itinerumque sunt, haec perturbari aliqua ratione commutarique possunt? Mihi credite, maior hereditas unicuique nostrum venit in iisdem bonis a iure et a legibus, quam ab iis a quibus illa ipsa bona relicta sunt. Nam ut perveniat ad me fundus testamento alicuius fieri potest; ut retineam quod meum factum sit sine iure civili non potest. Fundus a patre relinqui potest: at usucapio fundi, hoc est, finis sollicitudinis ac periculi litium, non a patre relinquitur sed a legibus. Aquae ductus, haustus, iter, actus, a patre: sed rata auctoritas harum rerum omnium a <span class="br"></span><span class="lineNumber">75</span><span class="br"></span>iure civili sumitur. Quapropter non minus diligenter ea, quae a maioribus accepistis, publica patrimonia iuris, quam privatae rei vestrae retinere debetis: non solum, quod haec iure civili saepta sunt, sed</p>
</section><notes></notes></section>