<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>iuris iudicium quum erit et aequitatis, cave in ista tam frigida. tam ieiuna calumnia delitiscas; non enim reperies quemquam iudicem aut recuperatorem, qui, tamquam si arma militis inspiciunda sint, ita probet armatum sed proinde valebit quasi armatissimi fuerint, si reperientur ita parati fuisse ut vim vitae aut corpori potuerint afferre.</p>
</section>
<section class="div2">
<p><span class="br"></span><span class="lineNumber">62</span><span class="br"></span>XXII. Atque ut magis intelligas quam verba nihil valeant, si tu solus, aut quivis unus cum scuto, cum gladio impetum in me fecisset atque ego ita deiectus essem, auderesne dicere interdictum esse de armatis hominibus, hic autem hominem armatum unum fuisse? Non, opinor, tam impudens esses. Atqui vide ne multo nunc sis impudentior. Nam tum quidem omnes mortales implorare posses, quod homines in tuo negotio Latine obliviscerentur, quod inermi armati iudicarentur, quod, quum interdictum esset de pluribus, commissa res esset ab uno, unus <span class="br"></span><span class="lineNumber">63</span><span class="br"></span>homo plures esse homines iudicaretur. Verum in his caussis non verba veniunt in iudicium, sed ea res cuius caussa verba haec in interdictum coniecta sunt. Vim quae ad caput ac vitam pertinet restitui sine ulla exceptione voluerunt. Ea fit plerumque per homines coactos armatosque: si alio consilio, eodem periculo facta sit, eodem iure esse voluerunt. Non enim maior est iniuria, si tua familia quam si tuus</p>
</section><notes></notes></section>