<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>sed etiam tenuissimarum iura statuerint persecutique sint, ut hoc genus unum vel maximum praetermitterent, ut, si qui me exire domo mea coegisset armis, haberem actionem, si qui introire prohibuisset, non haberem? Nondum de Caecinae caussa disputo, nondum de iure possessionis nostrae loquor: tantum <span class="br"></span><span class="lineNumber">35</span><span class="br"></span>de tua defensione, C. Piso, queror. Quoniam<a class="footnoteLink" href="#note_LCL198_130_1" id="target_note_LCL198_130_1"><sup>1</sup></a> ita dicis et ita constituis, si Caecina, quum in fundo esset, inde deiectus esset, tum per hoc interdictum eum restitui oportuisse; nunc vero deiectum nullo modo esse inde ubi non fuerit, hoc interdicto nihil nos assecutos esse; quaero, si te hodie domum tuam redeuntem coacti homines et armati non modo limine tectoque aedium tuarum sed primo aditu vestibuloque prohibuerint, quid acturus sis. Monet amicus meus te, L. Calpurnius, ut idem dicas, quod ipse antea dixit, iniuriarum. Quid ad caussam possessionis, quid ad restituendum eum quem oportet restitui, quid denique ad ius civile aut ad praetoris<a class="footnoteLink" href="#note_LCL198_130_2" id="target_note_LCL198_130_2"><sup>2</sup></a> notionem atque animadversionem? Ages iniuriarum. Plus tibi ego largiar. Non solum egeris, verum etiam condemnaris licet; numquid magis possidebis? actio enim iniuriarum non ius possessionis assequitur, sed dolorem imminutae libertatis iudicio poenaque mitigat.</p>
</section><notes><section class="footnotes"><ul><li class="note" id="note_LCL198_130_1"><a class="footnoteCrossrefLink" href="#target_note_LCL198_130_1" title="Click to highlight in text"><sup class="lineRef">1</sup>quoniam <span class="italic">Baiter.</span></a></li><script type="text/javascript">document.getElementById('note_LCL198_130_1').style.display = "none";</script><li class="note" id="note_LCL198_130_2"><a class="footnoteCrossrefLink" href="#target_note_LCL198_130_2" title="Click to highlight in text"><sup class="lineRef">2</sup>praetoris <span class="italic">Faber.</span></a></li><script type="text/javascript">document.getElementById('note_LCL198_130_2').style.display = "none";</script></ul></section></notes></section>