<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>familiae nomen non valere? Si vero ne habeas quidem servum, praeter eum qui me deiecerit, clames videlicet: si habeo familiam, a familia mea fateor te esse deiectum. Neque enim dubium est quin, si ad rem iudicandam verbo ducimur, non re, familiam intelligamus quae constet ex servis pluribus, quin unus homo familia non sit. Verbum certe hoc non <span class="br"></span><span class="lineNumber">56</span><span class="br"></span>modo postulat, sed etiam cogit. At vero ratio iuris interdictique vis et praetorum voluntas et hominum prudentium consilium et auctoritas respuat hanc defensionem et pro nihilo putet.</p>
</section>
<section class="div2">
<p>XX. Quid ergo? isti homines Latine non loquuntur? immo vero tantum loquuntur quantum est satis ad intelligendam voluntatem, quum sibi hoc proposuerint, ut sive me tu deieceris sive tuorum quispiam sive servorum sive amicorum, ut servos non numero distinguant, <span class="br"></span><span class="lineNumber">57</span><span class="br"></span>sed appellent uno familiae nomine; de liberis autem quisquis est, procuratoris nomine appelletur: non quo omnes sint aut appellentur procuratores, qui negotii nostri aliquid gerant, sed in hac re, cognita sententia interdicti, verba subtiliter exquiri omnia noluerunt. Non enim alia caussa est aequitatis in uno servo et in pluribus; non alia ratio iuris in hoc genere dumtaxat,utrum me tuus procurator deiecerit, is qui legitime procurator dicitur omnium rerum eius qui in Italia non sit absitve rei publicae caussa, quasi quidam paene dominus, hoc est, alieni iuris vicarius,</p>
</section><notes></notes></section>