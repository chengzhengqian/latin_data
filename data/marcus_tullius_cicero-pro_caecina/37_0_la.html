<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>falsae tabulae, nonnumquam honesto ac probabili nomine bono viro iudici error obiici, improbo facultas dari, ut, quum sciens perperam iudicarit, testem tamen aut tabulas secutus esse videatur. In iure nihil est eiusmodi, recuperatores, non tabulae falsae, non testis improbus; denique nimia ista quae dominatur in civitate potentia in hoc solo genere quiescit; quid agat, quomodo aggrediatur iudicem, qua denique <span class="br"></span><span class="lineNumber">72</span><span class="br"></span>digitum proferat, non habet. Illud enim potest dici iudici ab aliquo non tam verecundo homine quam gratioso: “Iudica hoc factum esse, aut numquam esse factum; crede huic testi; has comproba tabulas:” hoc non potest: “Cui filius agnatus sit, eius testamentum non esse ruptum iudica; quod mulier sine tutore auctore promiserit, deberi.” Non est aditus ad huiusmodi res neque potentiae cuiusquam neque gratiae; denique, quo maius hoc sanctiusque videatur, ne pretio quidem corrumpi <span class="br"></span><span class="lineNumber">73</span><span class="br"></span>iudex in eiusmodi caussa potest. Iste vester testis, qui ausus est dicere, <span class="sc">fecisse videri</span> eum, de quo ne cuius rei argueretur quidem scire potuisset, ipse numquam auderet iudicare, deberi viro dotem quam mulier nullo auctore dixisset.</p>
</section>
<section class="div2">
<p>XXVI. O rem praeclaram vobisque ob hoc retinendam, recuperatores! Quod enim est ius civile? Quod neque inflecti gratia, neque perfringi potentia,</p>
</section><notes></notes></section>