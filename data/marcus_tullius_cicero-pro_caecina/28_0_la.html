<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p><span class="br"></span><span class="lineNumber">54</span><span class="br"></span>XIX. Lex usum et auctoritatem fundi iubet esse biennium. At utimur eodem iure in aedibus, quae in lege non appellantur.—Si via sit immunita, iubet qua velit agere iumentum. Potest hoc ex verbis intelligi, licere, si via sit in Brutiis immunita, agere si velit iumentum per M. Scauri Tusculanum.—Actio est in auctorem praesentem his verbis: <span class="sc">quandoque te in iure conspicio</span>. Hac actione Appius ille Caecus uti non posset, si tam vere homines verba consectarentur, ut rem cuius caussa verba sunt non considerarent.—Testamento si recitatus heres esset pupillus Cornelius, isque iam annos <span class="sc">xx</span> haberet, vobis interpretibus amitteret hereditatem.</p>
<p><span class="br"></span><span class="lineNumber">55</span><span class="br"></span>Veniunt in mentem mihi permulta; vobis plura, certo scio. Verum ne nimium multa complectamur atque ab eo quod propositum est longius aberret oratio, hoc ipsum interdictum de quo agitur consideremus. Intelligetis enim in eo ipso, si in verbis ius constituamus, omnem utilitatem nos huius interdicti, dum versuti et callidi volumus esse, amissuros. <span class="sc">unde tu aut familia aut procurator tuus.</span> Si me villicus tuus solus deiecisset, non familia deiecisset, ut opinor, sed aliquis de familia. Recte igitur diceres te restituisse? Quippe: quid enim facilius est quam probari iis, qui Latine sciant, in uno servulo</p>
</section><notes></notes></section>