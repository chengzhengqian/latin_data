<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>quia res indigna sit, ideo turpem existimationem sequi; quia turpis existimatio sequatur, ideo rem indignam non vindicari.</p>
<p>Ac si qui mihi hoc iudex recuperatorve dicat: “Potuisti enim leniore actione confligere: potuisti ad tuum ius faciliore et commodiore iudicio pervenire; quare aut muta actionem, aut noli mihi instare ut iudicem;” tamen is aut timidior videatur quam fortem, aut cupidior quam sapientem iudicem esse aequum est, si aut mihi praescribat quemadmodum meum ius persequar, aut ipse id quod ad se delatum sit non audeat iudicare. Etenim si praetor, is qui iudicia dat, numquam petitori praestituit qua actione illum uti velit, videte quam iniquum sit constituta iam re, iudicem quid agi potuerit aut quid possit, <span class="br"></span><span class="lineNumber">9</span><span class="br"></span>non quid actum sit, quaerere. Verumtamen nimiae vestrae benignitati pareremus, si alia ratione ius nostrum recuperare possemus. Nunc vero quis est qui aut vim hominibus armatis factam relinqui putet oportere, aut eius rei leniorem actionem nobis aliquam demonstrare possit? Ex quo genere peccati, ut illi clamitant, vel iniuriarum vel capitis iudicia constituta sunt, in eo potestis atrocitatem nostram reprehendere, quum videatis nihil aliud actum nisi possessionem per interdictum esse repetitam?</p>
</section>
<section class="div2">
<p>IV. Verum sive vos existimationis illius periculum,</p>
</section><notes></notes></section>