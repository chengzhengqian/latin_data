<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>mirum videbatur, te dicere iurisconsultorum auctoritati obtemperari non oportere. Quod ego tametsi non nunc primum neque in hac caussa solum audio, tamen admodum mirabar abs te quam ob rem diceretur. Nam ceteri tum ad istam orationem decurrunt, quum se in caussa putant habere aequum et bonum quod defendant. Si contra verbis et litteris, et, ut dici solet, summo iure contenditur, solent eiusmodi iniquitati boni et aequi nomen dignitatemque opponere. Tum illud quod dicitur, <span class="sc">sive, nive,</span> irrident, tum aucupia verborum et litterarum tendiculas in invidiam vocant: tum vociferantur, ex aequo et bono non ex callido versutoque iure rem iudicari oportere; scriptum sequi calumniatoris esse; boni iudicis voluntatem scriptoris auctoritatemque defendere. <span class="br"></span><span class="lineNumber">66</span><span class="br"></span>In ista vero caussa, quum tu sis is qui te verbo litteraque defendas, quum tuae sint hae partes: “Unde deiectus es, an inde quo prohibitus es accedere? eiectus es, non deiectus”; quum tua sit haec oratio: “Fateor me homines coegisse, fateor armasse, fateor tibi mortem esse minitatam, fateor hoc interdicto praetoris vindicari, si voluntas et aequitas valeat; sed ego invenio in interdicto verbum unum ubi delitiscam; non deieci te ex eo loco quem in locum prohibui ne venires”:—in ista</p>
</section><notes></notes></section>