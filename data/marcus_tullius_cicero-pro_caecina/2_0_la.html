<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

caussa more institutoque omnium defendatur, nos inferiores in agendo non futuros; sin a consuetudine recedatur, se quo impudentius egerit hoc superiorem discessurum. Quasi vero aut idem possit in iudicio improbitas quod in vi confidentia, aut nos non eo libentius tum audaciae cesserimus quo nunc impudentiae <span class="br"></span><span class="lineNumber">3</span><span class="br"></span>facilius obsisteremus. Itaque longe alia ratione, recuperatores, ad agendam caussam hac actione venio atque initio veneram. Tum enim nostrae caussae spes erat posita in defensione mea, nunc in confessione adversarii; tum in nostris, nunc vero in illorum testibus: de quibus ego antea laborabam, ne, si improbi essent, falsi aliquid dicerent, si probi existimarentur, quod dixissent probarent, nunc sum animo aequissimo. Si enim sunt viri boni, me adiuvant, quum id iurati dicunt quod ego iniuratus insimulo. Sin autem minus idonei, me non laedunt; quum iis sive creditur, creditur hoc ipsum quod nos arguimus, sive fides non habetur, de adversarii testium fide derogatur.</p>
</section>
<section class="div2">
<p><span class="br"></span><span class="lineNumber">4</span><span class="br"></span>II. Verum tamen quum illorum actionem caussae considero, non video quid impudentius dici possit; quum autem vestram in iudicando dubitationem, vereor ne id quod videntur impudenter fecisse astute et callide fecerint. Nam si negassent vim hominibus armatis esse factam, facile honestissimis testibus in</p>
</section><notes></notes></section>