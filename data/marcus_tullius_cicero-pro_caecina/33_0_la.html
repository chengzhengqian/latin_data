<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>villicus; non si tui servi quam si alieni ac mercenarii; non si tuus procurator quam si vicinus aut libertus tuus; non si coactis hominibus quam si voluntariis aut etiam assiduis ac domesticis; non si armatis quam si inermibus, qui vim haberent armatorum ad nocendum; non si pluribus quam si uno armato. Quibus enim rebus plerumque vis fit, eiusmodi hae res appellantur interdicto. Si per alias res eadem facta vis est, ea tametsi verbis interdicti non concluditur, tamen sententia iuris atque auctoritate retinetur.</p>
</section>
<section class="div2">
<p><span class="br"></span><span class="lineNumber">64</span><span class="br"></span>XXIII. Venio nunc ad illud tuum: “Non deieci; non enim sivi accedere.” Puto te ipsum, Piso, perspicere quanto ista sit angustior iniquiorque defensio quam si illa uterere: “Non fuerunt armati: cum fustibus et cum saxis fuerunt.” Si mehercule mihi non copioso homini ad dicendum optio detur, utrum malim defendere, non esse deiectum eum cui vi et armis ingredienti sit occursum, an armatos non fuisse eos qui sine scutis ac sine ferro fuerint, omnino ad probandum utramque rem videam infirmam nugatoriamque esse, ad dicendum autem in altera videar mihi aliquid reperire posse, non fuisse armatos eos qui neque ferri quidquam neque scutum ullum habuerint: hic vero haeream, si mihi defendendum sit, eum qui pulsus fugatusque sit non esse deiectum.</p>
<p><span class="br"></span><span class="lineNumber">65</span><span class="br"></span>Atque illud in tota defensione tua mihi maxime</p>
</section><notes></notes></section>