<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>fatetur aliquo ex loco deiectum esse Caecinam, is quum se restituisse dixit, necesse est male fecerit <span class="br"></span><span class="lineNumber">81</span><span class="br"></span>sponsionem.‚Äù Quid est, Piso? placet tibi pugnare verbis? placet caussam iuris et aequitatis, et non nostrae possessionis, sed omnino possessionum omnium, constituere in verbo? Ego, quid mihi videretur, quid a maioribus factitatum, quid horum auctoritate quibus iudicandum est dignum esset ostendi; id verum, id aequum, id utile omnibus esse, spectari quo consilio et qua sententia, non quibus quidque verbis esset actum. Tu me ad verbum vocas; non ante veniam quam recusaro. Nego oportere, nego obtineri posse, nego ullam rem esse quae aut comprehendi satis aut caveri aut excipi possit, si aut praeterito aliquo verbo aut ambigue posito, re et sententia cognita, non id quod intelligitur, sed id quod dicitur, valebit.</p>
</section>
<section class="div2">
<p><span class="br"></span><span class="lineNumber">82</span><span class="br"></span>XXIX. Quoniam satis recusavi, veniam iam quo vocas. Quaero abs te, simne deiectus: non de Fulciniano fundo; neque enim praetor, si ex eo fundo essem deiectus, ita me restitui iussit, sed eo unde deiectus essem: sum ex proximo vicini fundo deiectus, qua adibam ad istum fundum, sum de via, sum certe alicunde, sive de privato, sive de publico.</p>
</section><notes></notes></section>