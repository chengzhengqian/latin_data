<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>forte quaeratis, num propinquus? nihil alienius. Amicus aut a patre aut a viro traditus? nihil minus. Quis igitur? ille, ille, quem supra deformavi, voluntarius amicus mulieris, non necessitudine aliqua, sed ficto officio simulataque sedulitate coniunctus, magis opportuna opera nonnumquam quam aliquando fideli. <span class="br"></span><span class="lineNumber">15</span><span class="br"></span>Quum esset, ut dicere institueram, constituta auctio Romae, suadebant amici cognatique Caesenniae, id quod ipsi quoque mulieri veniebat in mentem, quoniam potestas esset emendi fundum illum Fulcinianum, qui fundo eius antiquo continens esset, nullam esse rationem amittere eiusmodi occasionem, quum ei praesertim pecunia ex partitione deberetur; nusquam posse eam melius collocari. Itaque hoc mulier facere constituit: mandat ut fundum sibi emat. Cui tandem? cui putatis? An non in mentem vobis venit omnibus illius hoc munus esse ad omnia mulieris negotia parati, sine quo nihil satis caute, nihil satis callide posset agi? Recte attenditis. Aebutio negotium datur.</p>
</section>
<section class="div2">
<p><span class="br"></span><span class="lineNumber">16</span><span class="br"></span>VI. Adest ad tabulam, licetur Aebutius; deterrentur emptores multi, partim gratia Caesenniae, partim etiam pretio. Fundus addicitur Aebutio: pecuniam argentario promittit Aebutius: quo testimonio nunc vir optimus utitur sibi emptum esse; quasi vero aut nos ei negemus addictum, aut tum</p>
</section><notes></notes></section>