<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Negas deiici nisi qui possideat. Ostendo ex hoc interdicto <span class="sc">de armatis hominibus</span>, qui possit ostendere non possedisse eum qui deiectus sit, condemnari tamen sponsionis necesse esse, si fateatur esse deiectum.</p>
</section>
<section class="div2">
<p><span class="br"></span><span class="lineNumber">92</span><span class="br"></span>XXXII. Dupliciter homines deiiciuntur, aut sine coactis armatisve hominibus aut per eiusmodi rationem atque vim. Ad duas dissimiles res duo diiuncta interdicta sunt. In illa vi quotidiana non satis est posse docere se deiectum, nisi ostendere possit quum possideret tum deiectum. Ne id quidem satis est, nisi docet ita se possedisse, ut nec vi nec clam nec precario possederit. Itaque is qui se restituisse dixit, magna voce saepe confiteri solet se vi deiecisse, verum illud addit: Non possidebat; vel etiam, quum hoc ipsum concessit, vincit tamen sponsione, si planum facit ab se illum aut vi aut clam aut precario possedisse. <span class="br"></span><span class="lineNumber">93</span><span class="br"></span>Videtisne quot defensionibus eum, qui sine armis ac multitudine vim fecerit, uti posse maiores voluerint? hunc vero, qui ab iure, officio, bonis moribus ad ferrum, ad arma, ad caedem confugerit, nudum in caussa destitutum videtis, ut, qui armatus de possessione contendisset, inermus plane de sponsione certaret. Ecquid igitur interest, Piso, inter haec</p>
</section><notes></notes></section>