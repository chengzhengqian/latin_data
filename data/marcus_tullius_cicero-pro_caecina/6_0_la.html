<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>sive iuris dubitatio tardiores fecit adhuc ad iudicandum, alterius rei caussam vosmetipsi iam vobis saepius prolato iudicio sustulistis, alterius ego vobis hodierno die caussam profecto auferam, ne diutius de controversia nostra ac de communi iure dubitetis. <span class="br"></span><span class="lineNumber">10</span><span class="br"></span>Et si forte videbor altius initium rei demonstrandae petisse quam me ratio iuris et ius de quo iudicium est, et natura caussae coegerit, quaeso ut ignoscatis. Non enim minus laborat A. Caecina ne summo iure egisse, quam ne certum ius non obtinuisse videatur.</p>
<p>M. Fulcinius fuit, recuperatores, e municipio Tarquiniensi, qui et domi suae cum primis honestus existimatus est, et Romae argentariam non ignobilem fecit. Is habuit in matrimonio Caesenniam eodem e municipio, summo loco natam et probatissimam feminam, sicut et vivus ipse multis rebus ostendit et <span class="br"></span><span class="lineNumber">11</span><span class="br"></span>in morte sua testamento declaravit. Huic Caesenniae fundum in agro Tarquiniensi vendidit temporibus illis difficillimis solutionis. Quum uteretur dote uxoris numerata, quo mulieri esset res cautior, curavit ut in eo fundo dos collocaretur. Aliquanto post iam argentaria dissoluta, Fulcinius huic fundo uxoris continentia quaedam praedia atque adiuncta mercatur. Moritur Fulcinius: multa enim quae sunt in re, quia remota sunt a caussa, praetermittam: testamento facit heredem quem habebat e Caesennia</p>
</section><notes></notes></section>