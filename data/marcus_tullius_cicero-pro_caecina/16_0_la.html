<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>armatos fuisse dixit. Quid huic tu homini facias? nonne concedas interdum ut excusatione summae stultitiae summae improbitatis odium deprecetur?</p>
</section>
<section class="div2">
<p><span class="br"></span><span class="lineNumber">31</span><span class="br"></span>XI. Utrum, recuperatores, his testibus non credidistis, quum quid liqueret non habuistis?—at controversia non erat quin verum dicerent—an in coacta multitudine, in armis, in telis, in praesenti metu mortis perspicuoque periculo caedis dubium vobis fuit inesse vis aliqua videretur necne? Quibus igitur in rebus vis intelligi potest, si in his non intelligetur? An vero illa defensio vobis praeclara visa est: Non deieci, sed obstiti? Non enim te sum passus in fundum ingredi, sed armatos homines opposui, ut intelligeres, si in fundo pedem posuisses, statim tibi esse pereundum. Quid ais? is qui armis perterritus, fugatus, pulsus est, non videtur esse <span class="br"></span><span class="lineNumber">32</span><span class="br"></span>deiectus? Posterius de verbo videbimus: nunc rem ipsam ponamus quam illi non negant, et eius rei ius actionemque quaeramus.</p>
<p>Est haec res posita, quae ab adversario non negatur: Caecinam, quum ad constitutam diem tempusque venisset, ut vis ac deductio moribus fieret, pulsum prohibitumque esse vi coactis hominibus et armatis. Quum hoc constet, ego homo imperitus
</p></section><notes></notes></section>