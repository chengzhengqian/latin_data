<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>defendes homines coactos non fuisse, et verbo quidem superabis, me ipso iudice; re autem ne consistes quidem ullo iudice. Vim enim multitudinis restitui voluerunt, non solum convocatae multitudinis, sed, quia plerumque, ubi multitudine opus est, homines cogi solent, ideo de coactis compositum interdictum est: quod etiamsi verbo differre videbitur, re tamen erit unum et omnibus in caussis idem valebit in quibus perspicitur una atque eadem caussa aequitatis.</p>
<p><span class="br"></span><span class="lineNumber">60</span><span class="br"></span><span class="sc">armatisve</span>. Quid dicemus? Armatos, si Latine loqui volumus, quos appellare vere possumus? opinor eos qui scutis telisque parati ornatique sunt. Quid igitur? Si glebis aut saxis aut fustibus aliquem de fundo praecipitem egeris, iussusque sis quem hominibus armatis deieceris restituere, restituisse te dices? Verba si valent, si caussae non ratione sed vocibus ponderantur, me auctore dicito: vinces profecto, non fuisse armatos eos qui saxa iacerent, quae de terra ipsi tollerent, non esse arma caespites neque glebas; non fuisse armatos eos qui praetereuntes ramum defringerent arboris; arma esse suis nominibus, alia ad tegendum, alia ad nocendum, quae qui <span class="br"></span><span class="lineNumber">61</span><span class="br"></span>non habuerint, eos inermos fuisse vinces. Verum siquidem erit armorum iudicium, tum ista dicito;</p>
</section><notes></notes></section>