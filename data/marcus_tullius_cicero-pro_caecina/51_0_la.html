<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>sacramentum nostrum iustum iudicaverunt. Atque hoc et contra dicente Cotta et Sulla vivo iudicatum est. Iam vero in ceteris, ut omnes qui in eadem caussa sunt et lege agant et suum ius persequantur et omni iure civili sine cuiusquam aut magistratus aut iudicis aut periti hominis aut imperiti dubitatione utantur, quid ego commemorem? Dubium est nemini vestrum.</p>
<p><span class="br"></span><span class="lineNumber">98</span><span class="br"></span>Certe quaeri hoc solere me non praeterit, ut ex me ea quae tibi in mentem non veniunt audias, quemadmodum, si civitas adimi non possit, in colonias Latinas saepe nostri cives profecti sint. Aut sua voluntate aut legis multa profecti sunt, quam multam si sufferre voluissent, tum manere in civitate potuissent.</p>
</section>
<section class="div2">
<p>XXXIV. Quid, quem pater patratus dedidit, aut suus pater populusve vendidit, quo is iure amittit civitatem? Ut religione civitas solvatur, civis Romanus deditur, qui quum est acceptus, est eorum quibus est deditus; si non accipiunt, ut Mancinum Numantini, retinet integram caussam et ius civitatis. Si pater vendidit eum quem in suam potestatem <span class="br"></span><span class="lineNumber">99</span><span class="br"></span>susceperat, ex potestate dimittit. Iam populus quum eum vendidit qui miles factus non est, non</p>
</section><notes></notes></section>