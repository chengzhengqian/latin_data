<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Nam quum ex nostro iure duarum civitatum nemo esse possit, tum amittitur haec civitas denique, quum is qui profugit receptus est in exsilium, hoc est, in aliam civitatem.</p>
</section>
<section class="div2">
<p><span class="br"></span><span class="lineNumber">101</span><span class="br"></span>XXXV. Non me praeterit, recuperatores, tametsi de hoc iure permulta praetereo, tamen me longius esse prolapsum quam ratio vestri iudicii postularit. Verum id feci, non quod vos in hac caussa hanc defensionem desiderare arbitrarer, sed ut omnes intelligerent nec ademptam cuiquam civitatem esse neque adimi posse. Hoc quum eos scire volui, quibus Sulla voluit iniuriam facere, tum omnes ceteros novos veteresque cives. Neque enim ratio afferri potest cur, si cuiquam novo civi potuerit adimi civitas, non omnibus patriciis, omnibus antiquissimis civibus possit. <span class="br"></span><span class="lineNumber">102</span><span class="br"></span>Nam ad hanc quidem caussam nihil hoc pertinuisse primum ex eo intelligi potest, quod vos ea de re iudicare non debetis, deinde quod Sulla ipse ita tulit de civitate ut non sustulerit horam nexa atque hereditates. Iubet enim eodem iure esse quo fuerint Ariminenses, quos quis ignorat duodecim coloniarum fuisse et a civibus Romanis hereditates capere potuisse? Quod si adimi civitas A. Caecinae lege potuisset, magis illam rationem tamen omnes boni</p>
</section><notes></notes></section>