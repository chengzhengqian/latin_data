<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>aut pacti et conventi formula non infirmari ac convelli potest, si ad verba rem deflectere velimus, consilium autem eorum qui scripserunt et rationem <span class="br"></span><span class="lineNumber">52</span><span class="br"></span>et auctoritatem relinquamus? Sermo hercule et familiaris et quotidianus non cohaerebit, si verba inter nos aucupabimur. Denique imperium domesticum nullum erit, si servulis hoc nostris concesserimus ut ad verba nobis obediant, non ad id quod ex verbis intelligi possit obtemperent. Exemplis nunc uti videlicet mihi necesse est harum rerum omnium. Non occurrit uni cuique vestrum aliud alii in omni genere exemplum, quod testimonio sit, non ex verbis aptum pendere ius, sed verba servire hominum <span class="br"></span><span class="lineNumber">53</span><span class="br"></span>consiliis et auctoritatibus? Ornate et copiose L. Crassus, homo longe eloquentissimus, paullo ante quam nos in forum venimus, iudicio centumvirali hanc sententiam defendit, et facile, quum contra eum prudentissimus homo Q. Mucius diceret, probavit omnibus M’. Curium, qui heres institutus esset ita, “mortuo postumo filio,” quum filius non modo non mortuus, sed ne natus quidem esset, heredem esse oportere. Quid, verbis satis hoc cautum erat? minime. Quae res igitur valuit? voluntas, quae si tacitis nobis intelligi posset, verbis omnino non uteremur; quia non potest, verba reperta sunt, non quae impedirent, sed quae indicarent voluntatem.</p>
</section><notes></notes></section>