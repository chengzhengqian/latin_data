<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
teneo<a class="footnoteLink" href="#note_LCL268_592_1" id="target_note_LCL268_592_1"><sup>1</sup></a>; sin vitiose, minam Diogenes mihi reddet’ (ab eo enim Stoico dialecticam didicerat, haec autem merces erat dialecticorum). Sequor igitur eas vias quas didici ab Antiocho, nec reperio quo modo iudicem ‘Si lucet, lucet’ verum esse (ob eam causam quod ita didici, omne quod ipsum ex se conexum sit verum esse), non iudicem ‘Si mentiris, mentiris’ eodem modo esse conexum. Aut igitur et<a class="footnoteLink" href="#note_LCL268_592_2" id="target_note_LCL268_592_2"><sup>2</sup></a> hoc et illud aut nisi hoc ne illud quidem iudicabo.</p>
<p>XXXI. “Sed ut omnes istos aculeos et totum tortuosum genus disputandi relinquamus ostendamusque qui simus, iam explicata tota Carneadis sententia Antiochi ista conruent universa. Nec vero quicquam ita dicam ut quisquam id fingi suspicetur: a Clitomacho sumam, qui usque ad senectutem cum Carneade fuit, homo et acutus ut Poenus et valde studiosus ac diligens. Et quattuor eius libri sunt de sustinendis adsensionibus, haec autem quae iam <span class="br"></span><span class="lineNumber">99</span><span class="br"></span> dicam sunt sumpta de primo. Duo placet esse Carneadi genera visorum, in uno hanc divisionem, alia visa esse quae percipi possint, alia quae percipi non possint, in altero autem alia visa esse probabilia, alia non probabilia; itaque quae contra sensus contraque perspicuitatem dicantur ea pertinere ad superiorem divisionem, contra posteriorem nihil dici 

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_592_1"><a class="footnoteCrossrefLink" href="#target_note_LCL268_592_1" title="Click to highlight in text"><sup class="lineRef">1</sup>&lt;te&gt; teneo <span class="italic">Davies</span>.</a></li><script type="text/javascript">document.getElementById('note_LCL268_592_1').style.display = "none";</script><li class="note inline" id="note_LCL268_592_2"><a class="footnoteCrossrefLink" href="#target_note_LCL268_592_2" title="Click to highlight in text"><sup class="lineRef">2</sup>et <span class="italic">inseruit ed</span>.</a></li><script type="text/javascript">document.getElementById('note_LCL268_592_2').style.display = "none";</script></ul></section></notes></section>