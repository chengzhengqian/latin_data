<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
oportere; quare ita placere, tale visum nullum esse ut perceptio consequeretur, ut autem probatio, multa. Etenim contra naturam est<a class="footnoteLink" href="#note_LCL268_594_1" id="target_note_LCL268_594_1"><sup>1</sup></a> probabile nihil esse, et sequitur omnis vitae ea quam tu, Luculle, commemorabas eversio; itaque et sensibus probanda multa sunt, teneatur modo illud, non inesse in iis quicquam tale quale non etiam falsum nihil ab eo differens esse possit. Sic quidquid acciderit specie probabile, si nihil se offeret quod sit probabilitati illi contrarium, utetur eo sapiens, ac sic omnis ratio vitae gubernabitur. Etenim is quoque qui a vobis sapiens inducitur multa sequitur probabilia, non comprehensa neque percepta neque adsensa sed similia veri; quae nisi probet, omnis vita tollatur. <span class="br"></span><span class="lineNumber">100</span><span class="br"></span> Quid enim? conscendens navem sapiens num comprehensum animo habet atque perceptum se ex sententia navigaturum? qui potest? Sed si iam ex hoc loco proficiscatur Puteolos stadia triginta probo navigio, bono gubernatore, hac tranquillitate, probabile ei<a class="footnoteLink" href="#note_LCL268_594_2" id="target_note_LCL268_594_2"><sup>2</sup></a> videatur se illuc venturum esse salvum. Huius modi igitur visis consilia capiet et agendi et non agendi, faciliorque erit ut albam esse nivem probet quam erat Anaxagoras (qui id non modo ita esse negabat sed sibi, quia sciret aquam nigram esse unde illa concreta<a class="footnoteLink" href="#note_LCL268_594_3" id="target_note_LCL268_594_3"><sup>3</sup></a> esset, albam ipsam esse ne videri 


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_594_1"><a class="footnoteCrossrefLink" href="#target_note_LCL268_594_1" title="Click to highlight in text"><sup class="lineRef">1</sup>est <span class="italic">MÃ¼ller</span>: esset <span class="italic">codd</span>.</a></li><script type="text/javascript">document.getElementById('note_LCL268_594_1').style.display = "none";</script><li class="note inline" id="note_LCL268_594_2"><a class="footnoteCrossrefLink" href="#target_note_LCL268_594_2" title="Click to highlight in text"><sup class="lineRef">2</sup>ei <span class="italic">inseruit Lambinus</span>.</a></li><script type="text/javascript">document.getElementById('note_LCL268_594_2').style.display = "none";</script><li class="note" id="note_LCL268_594_3"><a class="footnoteCrossrefLink" href="#target_note_LCL268_594_3" title="Click to highlight in text"><sup class="lineRef">3</sup>Man.: congregata <span class="italic">codd</span>.</a></li><script type="text/javascript">document.getElementById('note_LCL268_594_3').style.display = "none";</script></ul></section></notes></section>