<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
das accepero, sapientem nihil opinari, effectum illud erit, sapientem adsensus omnes cohibiturum, ut videndum tibi sit idne malis an aliquid opinaturum esse sapientem. ‘Neutrum,’ inquies, ‘illorum.’ Nitamur igitur nihil posse percipi; etenim de eo omnis est controversia.</p>
<span class="br"></span><span class="lineNumber">69</span><span class="br"></span><p>XXII. “Sed prius pauca cum Antiocho, qui haec ipsa quae a me defenduntur et didicit apud Philonem tam diu ut constaret diutius didicisse neminem, et scripsit de his rebus acutissime, et idem haec non acrius accusavit in senectute quam antea defensitaverat. Quamvis igitur fuerit acutus, ut fuit, tamen inconstantia levatur auctoritas. Quis enim iste dies inluxerit quaero qui illi ostenderit eam quam multos annos esse negitavisset veri et falsi notam. Excogitavit aliquid? Eadem dicit quae Stoici. Paenituit illa sensisse? Cur non se transtulit ad alios, et maxime ad Stoicos? eorum enim erat propria ista dissensio. Quid? eum Mnesarchi paenitebat? quid? Dardani? qui erant Athenis tum principes Stoicorum. Numquam a Philone discessit, nisi postea quam ipse <span class="br"></span><span class="lineNumber">70</span><span class="br"></span> coepit qui se audirent habere. Unde autem subito vetus Academia revocata est? Nominis dignitatem 
</p></section><notes></notes></section>