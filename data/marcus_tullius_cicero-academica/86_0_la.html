<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
mentemque et totam constructionem hominis fabricata <span class="br"></span><span class="lineNumber">87</span><span class="br"></span> natura. Cur non extimescam opinandi temeritatem? Etiamne hoc adfirmare potes, Luculle, esse aliquam vim, cum prudentia et consilio scilicet, quae finxerit vel, ut tuo verbo utar, quae fabricata sit hominem? Qualis ista fabrica est? ubi adhibita? quando? cur? quo modo? Tractantur ista ingeniose, disputantur etiam eleganter; denique videantur sane, ne adfirmentur modo. Sed de physicis mox (et quidem ob eam causam ne tu, qui id me facturum paulo ante dixeris, videare mentitus); sed ut ad ea quae clariora sunt veniam, res iam universas profundam, de quibus volumina impleta sunt non a nostris solum sed etiam a Chrysippo; de quo queri solent Stoici, dum studiose omnia conquisierit contra sensus et perspicuitatem contraque omnem consuetudinem contraque rationem, ipsum sibi respondentem inferiorem fuisse, itaque ab eo armatum <span class="br"></span><span class="lineNumber">88</span><span class="br"></span> esse Carneadem. Ea sunt eius modi quae a te diligentissime tractata sunt. Dormientium et vinulentorum et furiosorum visa imbecilliora esse dicebas quam vigilantium siccorum sanorum. Quo modo? Quia, cum experrectus esset Ennius, non diceret se vidisse Homerum sed visum esse, Alcmaeo autem</p>
<blockquote><p>
<span class="line">sed mihi ne utiquam cor consentit . . .</span><span class="linebreak"></span>
</p></blockquote>
<span class="br"></span><span class="lineNumber"></span><span class="br"></span>
</section><notes></notes></section>