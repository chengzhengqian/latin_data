<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Heracliti memoriam implorans quaerere ex eo viderenturne illa Philonis aut ea num vel e Philone vel ex ullo Academico audivisset aliquando. Negabat; Philonis tamen scriptum agnoscebat, nec id quidem dubitari poterat, nam aderant mei familiares, docti homines, P. et C. Selii et Tetrilius Rogus qui se illa audivisse Romae de Philone et ab eo ipso illos duos <span class="br"></span><span class="lineNumber">12</span><span class="br"></span> libros dicerent descripsisse. Tum et illa dixit Antiochus quae heri Catulus commemoravit a patre suo dicta Philoni<a class="footnoteLink" href="#note_LCL268_480_1" id="target_note_LCL268_480_1"><sup>1</sup></a> et alia plura, nec se tenuit quin contra suum doctorem librum etiam ederet qui Sosus inscribitur. Tum igitur cum et Heraclitum studiose audirem contra Antiochum disserentem et item Antiochum contra Academicos, dedi Antiocho operam diligentius, ut causam ex eo totam cognoscerem. Itaque complures dies adhibito Heraclito doctisque compluribus et in iis Antiochi fratre Aristo et praeterea Aristone et Dione, quibus ille secundum fratrem plurimum tribuebat, multum temporis in ista una disputatione consumpsimus. Sed ea pars quae contra Philonem erat praetermittenda est, minus enim acer est adversarius is qui ista quae sunt heri defensa negat Academicos omnino dicere; etsi 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_480_1"><a class="footnoteCrossrefLink" href="#target_note_LCL268_480_1" title="Click to highlight in text"><sup class="lineRef">1</sup>[Philoni]? <span class="italic">Reid</span>.</a></li><script type="text/javascript">document.getElementById('note_LCL268_480_1').style.display = "none";</script></ul></section></notes></section>