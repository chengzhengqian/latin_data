<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
est iis qui placere volunt tam adversarium, sed quia non laboro quam valde ea quae dico probaturus sim, eo minus conturbor; dicam enim nec mea nec ea in quibus, si non fuerint, non vinci me malim quam vincere. Sed mehercule, ut quidem nunc se causa habet, etsi hesterno sermone labefactata est, mihi tamen videtur esse verissima. Agam igitur sicut Antiochus agebat (nota enim mihi res est, nam et vacuo animo illum audiebam et magno studio, eadem de re etiam saepius), ut etiam maiorem exspectationem mei faciam quam modo fecit Hortensius.” <span class="br"></span><span class="lineNumber">11</span><span class="br"></span> Cum ita esset exorsus, ad audiendum animos ereximus; at ille “Cum Alexandriae pro quaestore” inquit “essem, fuit Antiochus mecum, et erat iam antea Alexandriae familiaris Antiochi Heraclitus Tyrius, qui et Clitomachum multos annos et Philonem audierat, homo sane in ista philosophia, quae nunc prope dimissa revocatur, probatus et nobilis; cum quo Antiochum saepe disputantem audiebam, sed utrumque leniter. Et quidem isti libri duo Philonis, de quibus heri dictum a Catulo est, tum erant adlati Alexandriam tumque primum in Antiochi manus venerant: et homo natura lenissimus (nihil enim poterat fieri illo mitius) stomachari tamen coepit. Mirabar, nec enim umquam ante videram; at ille <span class="br"></span><span class="lineNumber"></span><span class="br"></span>
</p></section><notes></notes></section>