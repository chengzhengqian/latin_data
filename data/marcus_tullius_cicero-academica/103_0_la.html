<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
falsis vera differre; nihil tam repugnare. Id ita esset si nos verum omnino tolleremus; non facimus, nam tam vera quam falsa cernimus. Sed probandi species est, percipiendi signum nullum habemus.</p>
<span class="br"></span><span class="lineNumber">112</span><span class="br"></span><p>XXXV. “Ac mihi videor nimis etiam nunc agere ieiune. Cum sit enim campus in quo exsultare possit oratio, cur eam tantas in angustias et Stoicorum dumeta compellimus? Si enim mihi cum Peripatetico res esset, qui id percipi posse diceret ‘quod impressum esset e vero,’ neque adhiberet<a class="footnoteLink" href="#note_LCL268_610_1" id="target_note_LCL268_610_1"><sup>1</sup></a> illam magnam accessionem, ‘quo modo imprimi non posset e falso,’ cum simplici homine simpliciter agerem nec magno opere contenderem, atque etiam si, cum ego nihil dicerem posse comprendi, diceret ille sapientem interdum opinari, non repugnarem, praesertim ne Carneade quidem huic loco valde repugnante: <span class="br"></span><span class="lineNumber">113</span><span class="br"></span> nunc quid facere possum? Quaero enim quid sit quod comprendi possit; respondet mihi non Aristoteles aut Theophrastus, ne Xenocrates quidem aut Polemo, sed qui minor est, ‘tale verum quale falsum esse non possit.’ Nihil eius modi invenio; itaque incognito nimirum adsentiar, id est opinabor. Hoc mihi et Peripatetici et vetus Academia concedit, vos negatis, Antiochus in primis, qui me valde movet, vel quod amavi hominem sicut 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_610_1"><a class="footnoteCrossrefLink" href="#target_note_LCL268_610_1" title="Click to highlight in text"><sup class="lineRef">1</sup><span class="italic">Reid</span>: aderere, adhaerere <span class="italic">etc. codd</span>.</a></li><script type="text/javascript">document.getElementById('note_LCL268_610_1').style.display = "none";</script></ul></section></notes></section>