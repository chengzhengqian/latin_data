<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
et falsa secutus esset, nisi tanta in Arcesila, multo etiam maior in Carneade et copia rerum et dicendi vis fuisset?</p>
<span class="br"></span><span class="lineNumber">61</span><span class="br"></span><p>XIX. “Haec Antiochus fere et Alexandreae tum et multis annis post multo etiam adseverantius, in Syria cum esset mecum paulo ante quam est mortuus. Sed iam confirmata causa te hominem amicissimum”—me autem appellabat—“et aliquot annis minorem natu non dubitabo monere: Tune, cum tantis laudibus philosophiam extuleris Hortensiumque nostrum dissentientem commoveris, eam philosophiam sequere quae confundit vera cum falsis, spoliat nos iudicio, privat adprobatione, omnibus<a class="footnoteLink" href="#note_LCL268_544_1" id="target_note_LCL268_544_1"><sup>1</sup></a> orbat sensibus? Et Cimmeriis quidem, quibus aspectum solis sive deus aliquis sive natura ademerat sive eius loci quem incolebant situs, ignes tamen aderant, quorum illis uti lumine licebat; isti autem quos tu probas tantis offusis tenebris ne scintillam quidem ullam nobis ad dispiciendum reliquerunt; quos si sequamur, iis vinclis simus adstricti ut nos commovere nequeamus. <span class="br"></span><span class="lineNumber">62</span><span class="br"></span> Sublata enim adsensione omnem et motum animorum et actionem rerum sustulerunt; quod non modo recte fieri sed omnino fieri non potest. Provide etiam ne uni tibi istam sententiam minime liceat defendere; an tu, cum res occultissimas aperueris in lucemque protuleris iuratusque dixeris ea te comperisse (quod 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_544_1"><a class="footnoteCrossrefLink" href="#target_note_LCL268_544_1" title="Click to highlight in text"><sup class="lineRef">1</sup>omni <span class="italic">aut</span> omnino <span class="italic">edd</span>.</a></li><script type="text/javascript">document.getElementById('note_LCL268_544_1').style.display = "none";</script></ul></section></notes></section>