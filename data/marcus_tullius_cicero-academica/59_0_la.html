<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
non possit in falsum, quod ea definitione explicetur id percipi posse, quod minime illi volunt. Eadem <span class="br"></span><span class="lineNumber">44</span><span class="br"></span> dici poterunt in omnibus partibus. Si enim dicent ea de quibus disserent se dilucide perspicere, nec ulla communione visorum impediri, comprendere ea se posse fatebuntur. Sin autem negabunt vera visa a falsis posse distingui, qui poterunt longius progredi? occurretur enim sicut occursum est; nam concludi argumentum non potest nisi iis quae ad concludendum sumpta erunt ita probatis ut falsa eiusdem modi nulla possint esse: ergo si rebus comprensis et perceptis nisa et progressa ratio hoc efficiet, nihil posse comprendi, quid potest reperiri quod ipsum sibi repugnet magis? Cumque ipsa natura accuratae orationis hoc profiteatur, se aliquid patefacturam quod non appareat et quo id facilius adsequatur adhibituram et sensus et ea quae perspicua sint, qualis est istorum oratio qui omnia non tam esse quam videri volunt? Maxime autem convincuntur cum haec duo pro congruentibus sumunt tam vehementer repugnantia, primum esse quaedam falsa visa, quod cum volunt declarant quaedam esse vera, deinde ibidem inter falsa visa et vera nihil interesse: <span class="br"></span><span class="lineNumber"></span><span class="br"></span>
</p></section><notes></notes></section>