<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
videtur, cum a re ipsa descisceret, retinere voluisse—quod erant qui illum gloriae causa facere dicerent, sperare etiam ut ii qui se sequerentur Antiochii vocarentur. Mihi autem magis videtur non potuisse sustinere concursum omnium philosophorum (etenim de ceteris sunt inter illos non nulla communia, haec Academicorum est una sententia quam reliquorum philosophorum nemo probet); itaque cessit, et, ut ii qui sub Novis solem non ferunt, item ille cum aestuaret veterum ut Maenianorum sic Academicorum <span class="br"></span><span class="lineNumber">71</span><span class="br"></span> umbram secutus est. Quoque solebat uti argumento tum cum ei placebat nihil posse percipi, cum quaereret, Dionysius ille Heracleotes utrum comprehendisset certa illa nota qua adsentiri dicitis oportere—illudne quod multos annos tenuisset Zenonique magistro credidisset, honestum quod esset id bonum solum esse, an quod postea defensitavisset, honesti inane nomen esse, voluptatem esse summum bonum?—qui ex illius commutata sententia docere vellet nihil ita signari in animis nostris a vero posse quod non eodem modo posset a falso, is curavit quod argumentum ex Dionysio ipse sumpsisset ex eo ceteri sumerent. Sed cum hoc alio loco plura, nunc ad ea quae a te, Luculle, dicta sunt.</p>
<span class="br"></span><span class="lineNumber"></span><span class="br"></span>
</section><notes></notes></section>