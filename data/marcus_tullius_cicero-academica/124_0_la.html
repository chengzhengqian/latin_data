<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
in elementis dialectic! docent, quo modo iudicare oporteat verum falsumne sit si quid ita conexum est ut hoc, ‘si dies est, lucet,’ quanta contentio est! Aliter Diodoro, aliter Philoni, Chrysippo aliter placet. Quid? cum Cleanthe doctore suo quam multis rebus Chrysippus dissidet? quid? duo vel principes dialeticorum, Antipater et Archidemus, opiniosissimi <span class="br"></span><span class="lineNumber">144</span><span class="br"></span> homines, nonne multis in rebus dissentiunt? Quid me igitur, Luculle, in invidiam et tamquam in contionem vocas, et quidem, ut seditiosi tribuni solent, occludi tabernas iubes? quo enim spectat illud cum artificia tolli quereris a nobis, nisi ut opifices concitentur? Qui si undique omnes convenerint, facile contra vos incitabuntur! expromam primum illa invidiosa, quod eos omnes qui in contione stabunt exsules servos insanos esse dicatis; dein ad illa veniam quae iam non ad multitudinem sed ad vosmet ipsos qui adestis pertinent: negat enim vos Zeno, negat Antiochus scire quicquam. ‘Quo modo?’ inquies; ‘nos enim defendimus etiam insipientem <span class="br"></span><span class="lineNumber">145</span><span class="br"></span> multa comprendere.’ At scire negatis quemquam rem ullam nisi sapientem; et hoc quidem Zeno gestu conficiebat: nam cum extensis digitis adversam manum ostenderat, ‘visum’ inquiebat ‘huius modi est’; dein cum paulum digitos contraxerat, ‘adsensus huius modi’; tum cum plane compresserat <span class="br"></span><span class="lineNumber"></span><span class="br"></span>
</p></section><notes></notes></section>