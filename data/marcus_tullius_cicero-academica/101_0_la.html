<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
autem omnia si visa tollantur.</p>
<p>XXXIV. Hac de re in utramque partem et dicta sunt et scripta multa, sed brevi res potest tota confici. Ego enim etsi maximam actionem puto repugnare visis, obsistere opinionibus, adsensus lubricos sustinere, credoque Clitomacho ita scribenti, Herculi quendam laborem exanclatum a Carneade, quod, ut feram et immanem beluam, sic ex animis nostris adsensionem, id est opinationem et temeritatem, extraxisset, tamen (ut ea pars defensionis relinquatur) quid impediet actionem eius qui probabilia sequitur nulla re impediente? <span class="br"></span><span class="lineNumber">109</span><span class="br"></span> ‘Hoc,’ inquit, ‘ipsum impediet, quod statuet ne id quidem quod probet posse percipi.’ Iam istuc te quoque impediet in navigando, in conserendo, in uxore ducenda, in liberis procreandis, plurimisque in rebus in quibus nihil sequere praeter probabile.</p>
<p>“Et tamen illud usitatum et saepe repudiatum refers, non ut Antipater sed ut ais ‘pressius’; nam Antipatrum reprehensum quod diceret consentaneum esse ei qui adfirmaret nihil posse comprehendi id ipsum saltem dicere posse comprendi. Quod ipsi Antiocho pingue videbatur et sibi ipsum contrarium; non enim potest convenienter dici nihil comprendi posse si quicquam comprendi posse dicatur. Illo modo potius putat urguendum fuisse Carneadem: cum sapientis nullum decretum esse posset nisi comprensum <span class="br"></span><span class="lineNumber"></span><span class="br"></span>
</p></section><notes></notes></section>