<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
puto. Est enim animorum ingeniorumque naturale quoddam quasi pabulum consideratio contemplatioque naturae; erigimur, altiores fieri videmur, humana despicimus, cogitantesque supera atque caelestia haec nostra ut exigua et minima contemnimus. Indagatio ipsa rerum cum maximarum tum etiam occultissimarum habet oblectationem; si vero aliquid occurrit quod veri simile videatur, <span class="br"></span><span class="lineNumber">128</span><span class="br"></span> humanissima completur animus voluptate. Quaeret igitur haec et vester sapiens et hic noster, sed vester ut adsentiatur credat adfirmet, noster ut vereatur temere opinari praeclareque agi secum putet si in eius modi rebus veri simile quod sit invenerit.</p>
<p>Veniamus nunc ad bonorum malorumque notionem: at<a class="footnoteLink" href="#note_LCL268_632_1" id="target_note_LCL268_632_1"><sup>1</sup></a> paulum ante dicendum est. Non mihi videntur considerare cum<a class="footnoteLink" href="#note_LCL268_632_2" id="target_note_LCL268_632_2"><sup>2</sup></a> ista valde adfirmant earum etiam rerum auctoritatem si quae inlustriores videantur amittere. Non enim magis adsentiuntur nec adprobant lucere nunc quam cum cornix cecinerit tum aliquid eam aut iubere aut vetare, nec magis adfirmabunt signum illud si erunt mensi sex pedum esse quam solem, quem metiri non possunt, plus quam duodeviginti partibus maiorem esse quam terram. Ex quo illa conclusio nascitur: si sol quantus sit percipi non potest, qui ceteras res eodem modo quo magnitudinem 

</p></section><notes><section class="footnotes"><ul><li class="note" id="note_LCL268_632_1"><a class="footnoteCrossrefLink" href="#target_note_LCL268_632_1" title="Click to highlight in text"><sup class="lineRef">1</sup>at <span class="italic">Reid</span>: et <span class="italic">codd</span>.</a></li><script type="text/javascript">document.getElementById('note_LCL268_632_1').style.display = "none";</script><li class="note" id="note_LCL268_632_2"><a class="footnoteCrossrefLink" href="#target_note_LCL268_632_2" title="Click to highlight in text"><sup class="lineRef">2</sup>cum <span class="italic">Reid</span>: cum physici <span class="italic">codd</span>.</a></li><script type="text/javascript">document.getElementById('note_LCL268_632_2').style.display = "none";</script></ul></section></notes></section>