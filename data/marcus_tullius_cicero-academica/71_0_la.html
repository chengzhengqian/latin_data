<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
mihi quoque licebat<a class="footnoteLink" href="#note_LCL268_546_1" id="target_note_LCL268_546_1"><sup>1</sup></a> qui ex te illa cognoveram), negabis esse rem ullam quae cognosci comprendi percipi possit? Vide quaeso etiam atque etiam ne illarum quoque rerum pulcherrimarum a te ipso minuatur auctoritas.” Quae cum dixisset ille, finem fecit.</p>
<span class="br"></span><span class="lineNumber">63</span><span class="br"></span><p>Hortensius autem vehementer admirans, quod quidem perpetuo Lucullo loquente fecerat, ut etiam manus saepe tolleret (nec mirum, nam numquam arbitror contra Academiam dictum esse subtilius), me quoque iocansne an ita sentiens (non enim satis intellegebam) coepit hortari ut sententia desisterem. Tum mihi Catulus, “Si te,” inquit, “Luculli oratio flexit, quae est habita memoriter accurate copiose, taceo, neque te quo minus si tibi ita videatur sententiam mutes deterrendum puto. Illud vero non censuerim ut eius auctoritate moveare, tantum enim te non modo monuit,” inquit adridens, “ut caveres ne quis improbus tribunus plebis, quorum vides quanta copia semper futura sit, arriperet te et in contione quaereret qui tibi constares cum idem negares quicquam certi posse reperiri, idem te comperisse dixisses. Hoc quaeso cave ne te terreat; de causa autem ipsa malim quidem te ab hoc dissentire, sin cesseris non magnopere mirabor, memini enim Antiochum ipsum, cum annos multos alia sensisset, 
</p></section><notes><section class="footnotes"><ul><li class="note" id="note_LCL268_546_1"><a class="footnoteCrossrefLink" href="#target_note_LCL268_546_1" title="Click to highlight in text"><sup class="lineRef">1</sup>liquebat <span class="italic">Klotz</span>.</a></li><script type="text/javascript">document.getElementById('note_LCL268_546_1').style.display = "none";</script></ul></section></notes></section>