<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
docere quod et qua de causa discidium factum sit, ut <span class="br"></span><span class="lineNumber">44</span><span class="br"></span> videamus satisne ista sit iusta defectio.” Tum ego, “Cum Zenone,” inquam, “ut accepimus, Arcesilas sibi omne certamen instituit, non pertinacia aut studio vincendi, ut mihi quidem videtur, sed earum rerum obscuritate quae ad confessionem ignorationis adduxerant Socratem et iam ante Socratem Democritum, Anaxagoram, Empedoclem, omnes paene veteres, qui nihil cognosci, nihil percipi, nihil sciri posse dixerunt, angustos sensus, imbecillos animos, brevia curricula vitae, et, ut Democritus, in profundo veritatem esse demersam, opinionibus et institutis omnia teneri, nihil veritati relinqui, deinceps omnia tenebris circumfusa <span class="br"></span><span class="lineNumber">45</span><span class="br"></span> esse dixerunt. Itaque Arcesilas negabat esse quidquam quod sciri posset, ne illud quidem ipsum, quod Socrates sibi reliquisset: sic omnia latere censebat in occulto, neque esse quidquam quod cerni aut intellegi posset; quibus de causis nihil oportere neque profiteri neque adfirmare quemquam neque adsensione approbare, cohibereque semper et ab omni lapsu continere temeritatem, quae tum esset insignis cum aut falsa aut incognita res approbaretur, neque hoc quidquam esse turpius quam cognitioni et perceptioni adsensionem approbationemque praecurrere. Huic rationi quod erat consentaneum faciebat, ut contra omnium sententias disserens in eam<a class="footnoteLink" href="#note_LCL268_452_1" id="target_note_LCL268_452_1"><sup>1</sup></a> plerosque deduceret, ut cum in eadem re paria contrariis in 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_452_1"><a class="footnoteCrossrefLink" href="#target_note_LCL268_452_1" title="Click to highlight in text"><sup class="lineRef">1</sup>in eam <span class="italic">Madvig</span>: dies iam <span class="italic">codd</span>. (de sua <span class="italic">unus</span>).</a></li><script type="text/javascript">document.getElementById('note_LCL268_452_1').style.display = "none";</script></ul></section></notes></section>