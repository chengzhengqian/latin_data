<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">27</span><span class="br"></span> rebatur. Sed subiectam putant omnibus sine ulla specie atque carentem omni illa qualitate (faciamus enim tractando usitatius hoc verbum et tritius) materiam quandam, e qua omnia expressa atque efficta sint, quae una omnia accipere possit omnibusque modis mutari atque ex omni parte, atque etiaminterire, non in nihilum sed in suas partes, quae infinite secari ac dividi possint, cum sit nihil omnino in rerum natura minimum quod dividi nequeat; quae autem moveantur, omnia intervallis moveri, quae intervalla item <span class="br"></span><span class="lineNumber">28</span><span class="br"></span> infinite dividi possint. Et cum ita moveatur illa vis quam qualitatem esse diximus et cum sic ultro citroque versetur, et materiam ipsam totam penitus commutari putant et illa effici quae appellant qualia, e quibus in omni natura cohaerente et continuata cum omnibus suis partibus unum effectum esse mundum, extra quem nulla pars materiae sit nullumque corpus, partes autem esse mundi omnia quae insint in eo quae natura sentiente teneantur, in qua ratio perfecta insit quae sit eadem sempiterna (nihil enim <span class="br"></span><span class="lineNumber">29</span><span class="br"></span> valentius esse a quo intereat); quam vim animum esse dicunt mundi, eandemque esse mentem sapientiamque perfectam, quem deum appellant, omniumque rerum quae sint ei subiectae quasi prudentiam quandam, procurantem caelestia maxime, deinde in terris ea quae pertineant ad homines; quam interdum <span class="br"></span><span class="lineNumber"></span><span class="br"></span>
</p></section><notes></notes></section>