<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Nam cum philosophiam viderem diligentissime Graecis litteris explicatam, existimavi si qui de nostris eius studio tenerentur, si essent Graecis doctrinis eruditi, Graeca potius quam nostra lecturos; sin a Graecorum artibus et disciplinis abhorrerent, ne haec quidem curaturos quae sine eruditione Graeca intellegi non possunt; itaque ea nolui scribere quae nec indocti intellegere possent nec docti legere curarent. <span class="br"></span><span class="lineNumber">5</span><span class="br"></span> Vides autem (eadem enim ipse didicisti) non posse nos Amafini aut Rabiri similes esse, qui nulla arte adhibita de rebus ante oculos positis vulgari sermone disputant, nihil definiunt, nihil partiuntur, nihil apta interrogatione concludunt, nullam denique artem esse nec dicendi nec disserendi putant. Nos autem praeceptis dialecticorum et oratorum etiam, quoniam utramque vim virtutem esse nostri putant, sic parentes ut legibus, verbis quoque novis cogimur uti, quae docti, ut dixi, a Graecis petere malent, indocti ne a nobis quidem accipient, ut frustra omnis suscipiatur labor. <span class="br"></span><span class="lineNumber">6</span><span class="br"></span> Iam vero physica, si Epicurum, id est si Democritum probarem, possem scribere ita plane ut Amafinius; quid est enim magnum, cum causas rerum efficientium<a class="footnoteLink" href="#note_LCL268_416_1" id="target_note_LCL268_416_1"><sup>1</sup></a> <span class="br"></span><span class="lineNumber"></span><span class="br"></span>
</p></section><notes></notes></section>