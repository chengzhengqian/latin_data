<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Corporis autem alia ponebant esse in toto, alia in partibus, valetudinem vires pulchritudinem in toto, in partibus autem sensus integros et praestantiam aliquam partium singularum, ut in pedibus celeritatem, vim in manibus, claritatem in voce, in lingua <span class="br"></span><span class="lineNumber">20</span><span class="br"></span> etiam explanatam vocum impressionem. Animi autem quae essent ad comprehendendam virtutem idonea, eaque ab eis in naturam et mores divide-bantur: naturae celeritatem ad discendum et memoriam dabant, quorum utrumque mentis esset proprium et ingenii, morum autem putabant studia esse et quasi consuetudinem, quam partim adsiduitate exercitationis, partim ratione formabant, in quibus erat ipsa philosophia. In qua quod incohatum est neque absolutum progressio quaedam ad virtutem appellatur, quod autem absolutum, id est virtus, quasi perfectio naturae omniumque rerum quas in animis <span class="br"></span><span class="lineNumber">21</span><span class="br"></span> ponunt una res optima. Ergo haec animorum. Vitae autem (id enim erat tertium) adiuncta esse dicebant quae ad virtutis usum valerent. Nam virtus in animi bonis et in corporis cernitur et in quibusdam quae non tam naturae quam beatae vitae adiuncta sunt. Hominem esse censebant quasi partem quandam civitatis et universi generis humani, eumque esse coniunctum cum hominibus humana quadam societate. Ac de summo quidem atque naturali bono sic agunt; <span class="br"></span><span class="lineNumber"></span><span class="br"></span>
</p></section><notes></notes></section>