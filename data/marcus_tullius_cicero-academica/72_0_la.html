<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
simul ac visum sit, sententia destitisse.” Haec cum dixisset Catulus, me omnes intueri.</p>
<span class="br"></span><span class="lineNumber">64</span><span class="br"></span><p>XX. Tum ego, non minus commotus quam soleo in causis maioribus, huius modi quandam orationem<a class="footnoteLink" href="#note_LCL268_548_1" id="target_note_LCL268_548_1"><sup>1</sup></a> sum exorsus. “Me, Catule, oratio Luculli de ipsa re ita movit ut docti hominis et copiosi et parati et nihil praetereuntis eorum quae pro illa causa dici possent, non tamen ut ei respondere posse diffiderem; auctoritas autem tanta plane me movebat, nisi tu opposuisses non minorem tuam. Adgrediar igitur, si <span class="br"></span><span class="lineNumber">65</span><span class="br"></span> pauca ante quasi de fama mea dixero. Ego enim si aut ostentatione aliqua adductus aut studio certandi ad hanc potissimum philosophiam me adplicavi, non modo stultitiam meam sed etiam mores et naturam condemnandam puto. Nam si in minimis rebus pertinacia reprehenditur, calumnia etiam coërcetur, ego de omni statu consilioque totius vitae aut certare cum aliis pugnaciter aut frustrari cum alios tum etiam me ipsum velim? Itaque, nisi ineptum putarem in tali disputatione id facere quod cum de re publica disceptatur fieri interdum solet, iurarem per Iovem deosque penates me et ardere studio veri <span class="br"></span><span class="lineNumber">66</span><span class="br"></span> reperiendi et ea sentire quae dicerem. Qui enim possum non cupere verum invenire, cum gaudeam si 
</p></section><notes><section class="footnotes"><ul><li class="note" id="note_LCL268_548_1"><a class="footnoteCrossrefLink" href="#target_note_LCL268_548_1" title="Click to highlight in text"><sup class="lineRef">1</sup><span class="italic">Lambinus</span>: quadam oratione <span class="italic">codd</span>.</a></li><script type="text/javascript">document.getElementById('note_LCL268_548_1').style.display = "none";</script></ul></section></notes></section>