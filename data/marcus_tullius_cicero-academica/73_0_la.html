<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
simile veri quid invenerim? Sed, ut hoc pulcherrimum esse iudico, vera videre, sic pro veris probare falsa turpissimum est. Nec tamen ego is sum qui nihil umquam falsi adprobem, qui numquam adsentiar, qui nihil opiner, sed quaerimus de sapiente. Ego vero ipse et magnus quidem sum opinator (non enim sum sapiens) et meas cogitationes sic derigo, non ad illam parvulam Cynosuram qua</p>
<blockquote><p>
<span class="line">fidunt duce nocturna Phoenices in alto,</span><span class="linebreak"></span>
</p></blockquote>
<p>ut ait Aratus, eoque derectius gubernant quod eam tenent quae</p>
<blockquote><p>
<span class="line">cursu interiore brevi convertitur orbe,</span><span class="linebreak"></span>
</p></blockquote>
<p>sed Helicen et clarissimos Septemtriones, id est rationes has latiore<a class="footnoteLink" href="#note_LCL268_550_1" id="target_note_LCL268_550_1"><sup>1</sup></a> specie, non ad tenue elimatas. Eo fit ut errem et vager latius; sed non de me, ut dixi, sed de sapiente quaeritur. Visa enim ista cum acriter mentem sensumve pepulerunt accipio, iisque interdum etiam adsentior (nec percipio tamen, nihil enim arbitror posse percipi)—non sum sapiens, itaque visis cedo neque possum resistere; sapientis autem hanc censet Arcesilas vim esse maximam, Zenoni adsentiens, cavere ne capiatur, ne fallatur videre—nihil est enim ab ea cogitatione quam habemus de gravitate 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL268_550_1"><a class="footnoteCrossrefLink" href="#target_note_LCL268_550_1" title="Click to highlight in text"><sup class="lineRef">1</sup>latiores? <span class="italic">Reid</span>.</a></li><script type="text/javascript">document.getElementById('note_LCL268_550_1').style.display = "none";</script></ul></section></notes></section>