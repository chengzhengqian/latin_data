<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

promulgatas, in eis multas meus necessarius, etiam de mea sententia, C. Cosconius, iudex noster, <span class="br"></span><span class="lineNumber">17</span><span class="br"></span> quem tu dirumperis cum aedilicium vides. Volo, uti mihi respondeas, num quis ex toto collegio legem sit ausus ferre praeter unum te; quae tanta in te fuerit audacia, quae tanta vis, ut, quod novem tui collegae sibi timendum esse duxerint, id unus tu emersus e caeno, omnium facile omnibus rebus infimus contemnendum, despiciendum, irridendum putares; num quem post urbem conditam scias tribunum pl. egisse cum plebe, cum constaret servatum esse de caelo. <span class="br"></span><span class="lineNumber">18</span><span class="br"></span> Simul etiam illud volo uti respondeas, cum te tribuno pl. esset etiam tum in re publica lex Aelia et Fufia, quae leges saepe numero tribunicios furores debilitarunt et represserunt, quas contra praeter te nemo umquam est facere conatus (quae quidem leges anno post sedentibus in templo duobus non consulibus, sed proditoribus huius civitatis ac pestibus una cum auspiciis, cum intercessionibus, cum omni iure publico conflagraverunt), ecquando dubitaris contra eas leges cum plebe agere et concilium convocare; num quem ex omnibus tribunis pl., quicumque seditiosi fuerunt, tam audacem audieris fuisse, ut umquam contra legem Aeliam aut Fufiam concilium advocaret.</p>
</section><notes></notes></section>