<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>69</h3>
<p class="lineGroup">
<span class="line">Invitum cenare foris te, Classice, dicis:</span><span class="linebreak"></span>
<span class="line indent2">si non mentiris, Classice, dispeream.</span><span class="linebreak"></span>
<span class="line">ipse quoque ad cenam gaudebat Apicius ire:</span><span class="linebreak"></span>
<span class="line indent2">cum cenaret, erat tristior ille, domi.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>si tamen invitus vadis, cur, Classice, vadis?</span><span class="linebreak"></span>
<span class="line indent2">‘cogor’ ais: verum est; cogitur et Selius.</span><span class="linebreak"></span>
<span class="line">en rogat ad cenam Melior te, Classice, rectam:</span><span class="linebreak"></span>
<span class="line indent2">grandia verba ubi sunt? si vir es, ecce, nega.</span><span class="linebreak"></span>
</p>
<h3>70</h3>
<p class="lineGroup">
<span class="line">Non vis in solio prius lavari</span><span class="linebreak"></span>
<span class="line">quemquam, Cotile: causa quae, nisi haec est,</span><span class="linebreak"></span>
<span class="line">undis ne fovearis irrumatis?</span><span class="linebreak"></span>
<span class="line">primus te licet abluas, necesse est</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ante hic mentula quam caput lavetur.</span><span class="linebreak"></span>
</p>
<h3>71</h3>
<p class="lineGroup">
<span class="line">Candidius nihil est te, Caeciliane. notavi,</span><span class="linebreak"></span>
<span class="line indent2">si quando ex nostris disticha pauca lego,</span><span class="linebreak"></span>
<span class="line">protinus aut Marsi recitas aut scripta Catulli.</span><span class="linebreak"></span>
<span class="line indent2">hoc mihi das, tamquam deteriora legas,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>ut collata magis placeant mea? credimus istud;</span><span class="linebreak"></span>
<span class="line indent2">malo tamen recites, Caeciliane, tua.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_174_69-8"><sup class="lineRef">69.8</sup>ecce] ire <span class="italic">A. Ker</span>
</li></ul></section></notes></section>