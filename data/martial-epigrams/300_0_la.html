<section class="div1 language" lang="la"><header><hgroup><h1>Martial</h1></hgroup></header><section class="div2">
<p class="lineGroup">
<span class="line">nec laudas nisi mortuos poetas.</span><span class="linebreak"></span>
<span class="line">ignoscas petimus, Vacerra: tanti</span><span class="linebreak"></span>
<span class="line">non est, ut placeam tibi, perire.</span><span class="linebreak"></span>
</p>
<h3>70</h3>
<p class="lineGroup">
<span class="line">Quanta quies placidi tanta est facundia Nervae,</span><span class="linebreak"></span>
<span class="line indent2">sed cohibet vires ingeniumque pudor.</span><span class="linebreak"></span>
<span class="line">cum siccare sacram largo Permessida posset</span><span class="linebreak"></span>
<span class="line indent2">ore, verecundam maluit esse sitim,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Pieriam tenui frontem redimire corona</span><span class="linebreak"></span>
<span class="line indent2">contentus, famae nec dare vela suae.</span><span class="linebreak"></span>
<span class="line">sed tamen hunc nostri scit temporis esse Tibullum</span><span class="linebreak"></span>
<span class="line indent2">carmina qui docti nota Neronis habet.</span><span class="linebreak"></span>
</p>
<h3>71</h3>
<p class="lineGroup">
<span class="line">Quattuor argenti libras mihi tempore brumae</span><span class="linebreak"></span>
<span class="line indent2">misisti ante annos, Postumiane, decem;</span><span class="linebreak"></span>
<span class="line">speranti plures — nam stare aut crescere debent</span><span class="linebreak"></span>
<span class="line indent2">munera — venerunt plusve minusve duae;</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>tertius et quartus multo inferiora tulerunt;</span><span class="linebreak"></span>
<span class="line indent2">libra fuit quinto, Septiciana quidem;</span><span class="linebreak"></span>
<span class="line">besalem ad scutulam sexto pervenimus anno;</span><span class="linebreak"></span>
<span class="line indent2">post hunc in cotula rasa selibra data est;</span><span class="linebreak"></span>
<span class="line">octavus ligulam misit sextante minorem;</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>nonus acu levius vix cocleare tulit.</span><span class="linebreak"></span>
<span class="line">quod mittat nobis decimus iam non habet annus:</span><span class="linebreak"></span>
<span class="line indent2">quattuor ad libras, Postumiane, redi.</span><span class="linebreak"></span>
</p>
</section><notes></notes></section>