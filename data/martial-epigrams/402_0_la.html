<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>4</h3>
<span class="line">Sacra laresque Phrygum quos Troiae maluit heres</span><span class="linebreak"></span>
<span class="line indent1">quam rapere arsuras Laomedontis opes,</span><span class="linebreak"></span>
<span class="line">scriptus et aeterno nunc primum Iuppiter auro</span><span class="linebreak"></span>
<span class="line indent1">et soror et summi filia tota patris,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>et qui purpureis iam tertia nomina fastis,</span><span class="linebreak"></span>
<span class="line">Iane, refers Nervae; vos precor ore pio:</span><span class="linebreak"></span>
<span class="line indent1">hunc omnes servate ducem, servate senatum;</span><span class="linebreak"></span>
<span class="line indent1">moribus hic vivat principis, ille suis.</span><span class="linebreak"></span>
<h3>5</h3>
<span class="line">Tanta tibi est recti reverentia, Caesar, et aequi</span><span class="linebreak"></span>
<span class="line indent1">quanta Numae fuerat: sed Numa pauper erat.</span><span class="linebreak"></span>
<span class="line">ardua res haec est, opibus non tradere mores</span><span class="linebreak"></span>
<span class="line indent1">et, cum tot Croesos viceris, esse Numam.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>redeant veteres, ingentia nomina, patres,</span><span class="linebreak"></span>
<span class="line indent1">Elysium liceat si vacuare nemus,</span><span class="linebreak"></span>
<span class="line">te colet invictus pro libertate Camillus,</span><span class="linebreak"></span>
<span class="line indent1">aurum Fabricius te tribuente volet,</span><span class="linebreak"></span>
<span class="line">te duce gaudebit Brutus, tibi Sulla cruentus</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>imperium tradet, cum positurus erit,</span><span class="linebreak"></span>
<span class="line">et te privato cum Caesare Magnus amabit,</span><span class="linebreak"></span>
<span class="line indent1">donabit totas et tibi Crassus opes.</span><span class="linebreak"></span>
</section><notes></notes></section>