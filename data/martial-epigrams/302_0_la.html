<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>75</h3>
<p class="lineGroup">
<span class="line">Dum repetit sera conductos nocte penates</span><span class="linebreak"></span>
<span class="line indent2">Lingonus a Tecta Flaminiaque recens,</span><span class="linebreak"></span>
<span class="line">expulit offenso vitiatum pollice talum</span><span class="linebreak"></span>
<span class="line indent2">et iacuit toto corpore fusus humi.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>quid faceret Gallus, qua se ratione moveret?</span><span class="linebreak"></span>
<span class="line indent2">ingenti domino servulus unus erat,</span><span class="linebreak"></span>
<span class="line">tam macer ut minimam posset vix ferre lucernam:</span><span class="linebreak"></span>
<span class="line indent2">succurrit misero casus opemque tulit.</span><span class="linebreak"></span>
<span class="line">quattuor inscripti portabant vile cadaver,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>accipit infelix qualia mille rogus;</span><span class="linebreak"></span>
<span class="line">hos comes invalidus summissa voce precatur,</span><span class="linebreak"></span>
<span class="line indent2">ut quocumque velint corpus inane ferant:</span><span class="linebreak"></span>
<span class="line">permutatur onus stipataque tollitur alte</span><span class="linebreak"></span>
<span class="line indent2">grandis in angusta sarcina sandapila.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>hic mihi de multis unus, Lucane, videtur</span><span class="linebreak"></span>
<span class="line indent2">cui merito dici ‘mortue Galle’ potest.</span><span class="linebreak"></span>
</p>
<h3>76</h3>
<p class="lineGroup">
<span class="line">‘Dic verum mihi, Marce, dic amabo;</span><span class="linebreak"></span>
<span class="line">nil est quod magis audiam libenter.’</span><span class="linebreak"></span>
<span class="line">sic et cum recitas tuos libellos,</span><span class="linebreak"></span>
<span class="line">et causam quotiens agis clientis,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>oras, Gallice, me rogasque semper.</span><span class="linebreak"></span>
<span class="line">durum est me tibi quod petis negare.</span><span class="linebreak"></span>
<span class="line">vero verius ergo quid sit audi:</span><span class="linebreak"></span>
<span class="line">verum, Gallice, non libenter audis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL095_218_3"><sup class="lineRef">75.3</sup>extudit o- luxatum <span class="italic">Heinsius</span>
</li></ul></section></notes></section>