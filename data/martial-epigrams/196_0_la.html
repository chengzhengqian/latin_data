<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>7</h3>
<p class="lineGroup">
<span class="line">Iulia lex populis ex quo, Faustine, renata est</span><span class="linebreak"></span>
<span class="line indent2">atque intrare domos iussa Pudicitia est,</span><span class="linebreak"></span>
<span class="line">aut minus aut certe non plus tricesima lux est,</span><span class="linebreak"></span>
<span class="line indent2">et nubit decimo iam Telesilla viro.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>quae nubit totiens, non nubit: adultera lege est.</span><span class="linebreak"></span>
<span class="line indent2">offendor moecha simpliciore minus.</span><span class="linebreak"></span>
</p>
<h3>8</h3>
<p class="lineGroup">
<span class="line">Praetores duo, quattuor tribuni,</span><span class="linebreak"></span>
<span class="line">septem causidici, decem poetae</span><span class="linebreak"></span>
<span class="line">cuiusdam modo nuptias petebant</span><span class="linebreak"></span>
<span class="line">a quodam sene. non moratus ille</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>praeconi dedit Eulogo puellam.</span><span class="linebreak"></span>
<span class="line">dic, numquid fatue, Severe, fecit?</span><span class="linebreak"></span>
</p>
<h3>9</h3>
<p class="lineGroup">
<span class="line">In Pompeiano dormis, Laevine, theatro:</span><span class="linebreak"></span>
<span class="line indent2">et quereris si te suscitat Oceanus?</span><span class="linebreak"></span>
</p>
<h3>10</h3>
<p class="lineGroup">
<span class="line">Pauca Iovem nuper cum milia forte rogarem,</span><span class="linebreak"></span>
<span class="line indent2">‘ille dabit’ dixit ‘qui mihi templa dedit.’</span><span class="linebreak"></span>
<span class="line">templa quidem dedit ille Iovi, sed milia nobis</span><span class="linebreak"></span>
<span class="line indent2">nulla dedit: pudet, ah, pauca rogasse Iovem.</span><span class="linebreak"></span>
</p>
</section><notes></notes></section>