<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>82</h3>
<p class="lineGroup">
<span class="line">Dixerat astrologus periturum te cito, Munna,</span><span class="linebreak"></span>
<span class="line indent2">nec, puto, mentitus dixerat ille tibi.</span><span class="linebreak"></span>
<span class="line">nam tu dum metuis ne quid post fata relinquas,</span><span class="linebreak"></span>
<span class="line indent2">hausisti patrias luxuriosus opes,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>bisque tuum deciens non toto tabuit anno:</span><span class="linebreak"></span>
<span class="line indent2">dic mihi, non hoc est, Munna, perire cito?</span><span class="linebreak"></span>
</p>
<h3>83</h3>
<p class="lineGroup">
<span class="line">Inter tanta tuae miracula, Caesar, harenae,</span><span class="linebreak"></span>
<span class="line indent2">quae vincit veterum munera clara ducum,</span><span class="linebreak"></span>
<span class="line">multum oculi, sed plus aures debere fatentur</span><span class="linebreak"></span>
<span class="line indent2">se tibi, quod spectant qui recitare solent.</span><span class="linebreak"></span>
</p>
<h3>84</h3>
<p class="lineGroup">
<span class="line">Cum tua sacrilegos contra, Norbane, furores</span><span class="linebreak"></span>
<span class="line indent2">staret pro domino Caesare sancta fides,</span><span class="linebreak"></span>
<span class="line">haec ego Pieria ludebam tutus in umbra,</span><span class="linebreak"></span>
<span class="line indent2">ille tuae cultor notus amicitiae.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>me tibi Vindelicis Raetus narrabat in oris</span><span class="linebreak"></span>
<span class="line indent2">nescia nec nostri nominis Arctos erat:</span><span class="linebreak"></span>
<span class="line">o quotiens veterem non infitiatus amicum</span><span class="linebreak"></span>
<span class="line indent2">dixisti ‘meus est iste poeta, meus!’</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL095_298_5"><sup class="lineRef">84.5</sup>Raetus <span class="italic">Rutgers</span>: raptas γ: mestus β</li></ul></section></notes></section>