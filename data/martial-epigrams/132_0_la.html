<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>18</h3>
<p class="lineGroup">
<span class="line">Qua vicina pluit Vipsanis porta columnis</span><span class="linebreak"></span>
<span class="line indent2">et madet assiduo lubricus imbre lapis,</span><span class="linebreak"></span>
<span class="line">in iugulum pueri, qui roscida tecta subibat,</span><span class="linebreak"></span>
<span class="line indent2">decidit hiberno praegravis unda gelu:</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>cumque peregisset miseri crudelia fata,</span><span class="linebreak"></span>
<span class="line indent2">tabuit in calido vulnere mucro tener.</span><span class="linebreak"></span>
<span class="line">quid non saeva sibi voluit Fortuna licere?</span><span class="linebreak"></span>
<span class="line indent2">aut ubi non mors est, si iugulatis aquae?</span><span class="linebreak"></span>
</p>
<h3>19</h3>
<p class="lineGroup">
<span class="line">Hanc tibi Sequanicae pinguem textricis alumnam,</span><span class="linebreak"></span>
<span class="line indent2">quae Lacedaemonium barbara nomen habet,</span><span class="linebreak"></span>
<span class="line">sordida, sed gelido non aspernanda Decembri</span><span class="linebreak"></span>
<span class="line indent2">dona, peregrinam mittimus endromida:</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>seu lentum ceroma teris, tepidumve trigona</span><span class="linebreak"></span>
<span class="line indent2">sive harpasta manu pulverulenta rapis,</span><span class="linebreak"></span>
<span class="line">plumea seu laxi partiris pondera follis,</span><span class="linebreak"></span>
<span class="line indent2">sive levem curcu vincere quaeris Athan,</span><span class="linebreak"></span>
<span class="line">ne madidos intret penetrabile frigus in artus</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>neve gravis subita te premat Iris aqua.</span><span class="linebreak"></span>
<span class="line">ridebis ventos hoc munere tectus et imbris</span><span class="linebreak"></span>
<span class="line indent2">nec sic in Tyria sindone tutus eris.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_274_19-2"><sup class="lineRef">19.12</sup>sindone T: sid- βγ</li></ul></section></notes></section>