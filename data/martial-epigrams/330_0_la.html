<section class="div1 language" lang="la"><header><hgroup><h1>Martial</h1></hgroup></header><section class="div2">
<p class="lineGroup">
<span class="line">nunc sturnos inopes fringuillarumque querelas</span><span class="linebreak"></span>
<span class="line indent2">audit et arguto passere vernat ager;</span><span class="linebreak"></span>
<span class="line">inde salutatus picae respondet arator,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>hinc prope summa rapax miluus astra volat.</span><span class="linebreak"></span>
<span class="line">mittimus ergo tibi parvae munuscula chortis,</span><span class="linebreak"></span>
<span class="line indent2">qualia si recipis, saepe propinquus eris.</span><span class="linebreak"></span>
</p>
<h3>55</h3>
<p class="lineGroup">
<span class="line">Luce propinquorum, qua plurima mittitur ales,</span><span class="linebreak"></span>
<span class="line indent2">dum Stellae turdos, dum tibi, Flacce, paro,</span><span class="linebreak"></span>
<span class="line">succurrit nobis ingens onerosaque turba,</span><span class="linebreak"></span>
<span class="line indent2">in qua se primum quisque meumque putat.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>demeruisse duos votum est; offendere plures</span><span class="linebreak"></span>
<span class="line indent2">vix tutum; multis mittere dona grave est.</span><span class="linebreak"></span>
<span class="line">qua possum sola veniam ratione merebor:</span><span class="linebreak"></span>
<span class="line indent2">nec Stellae turdos nec tibi, Flacce, dabo.</span><span class="linebreak"></span>
</p>
<h3>56</h3>
<p class="lineGroup">
<span class="line">Spendophoros Libycas domini petit armiger urbis:</span><span class="linebreak"></span>
<span class="line indent2">quae puero dones tela, Cupido, para,</span><span class="linebreak"></span>
<span class="line">illa quibus iuvenes figis mollesque puellas:</span><span class="linebreak"></span>
<span class="line indent2">sit tamen in tenera levis et hasta manu.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>loricam clypeumque tibi galeamque remitto;</span><span class="linebreak"></span>
<span class="line indent2">tutus ut invadat proelia, nudus eat:</span><span class="linebreak"></span>
<span class="line">non iaculo, non ense fuit laesusve sagitta,</span><span class="linebreak"></span>
<span class="line indent2">casside dum liber Parthenopaeus erat.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL095_274_10"><sup class="lineRef">54.10</sup>miluus astra <span class="italic">Palmer</span>: m- ad a- T γ: m- in a- β</li></ul></section></notes></section>