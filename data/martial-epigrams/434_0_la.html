<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>84</h3>
<span class="line">Qui nondum Stygias descendere quaerit ad umbras</span><span class="linebreak"></span>
<span class="line indent1">tonsorem fugiat, si sapit, Antiochum.</span><span class="linebreak"></span>
<span class="line">alba minus saevis lacerantur bracchia cultris,</span><span class="linebreak"></span>
<span class="line indent1">cum furit ad Phrygios enthea turba modos;</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>mitior implicitas Alcon secat enterocelas</span><span class="linebreak"></span>
<span class="line indent1">fractaque fabrili dedolat ossa manu.</span><span class="linebreak"></span>
<span class="line">tondeat hic inopes Cynicos et Stoica menta</span><span class="linebreak"></span>
<span class="line indent1">collaque pulverea nudet equina iuba.</span><span class="linebreak"></span>
<span class="line">hic miserum Scythica sub rupe Promethea radat,</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>carnificem nudo pectore poscet avem;</span><span class="linebreak"></span>
<span class="line">ad matrem fugiet Pentheus, ad Maenadas Orpheus,</span><span class="linebreak"></span>
<span class="line indent1">Antiochi tantum barbara tela sonent.</span><span class="linebreak"></span>
<span class="line">haec quaecumque meo numeratis stigmata mento,</span><span class="linebreak"></span>
<span class="line indent1">in vetuli pyctae qualia fronte sedent,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>non iracundis fecit gravis unguibus uxor:</span><span class="linebreak"></span>
<span class="line indent1">Antiochi ferrum est et scelerata manus.</span><span class="linebreak"></span>
<span class="line">unus de cunctis animalibus hircus habet cor:</span><span class="linebreak"></span>
<span class="line indent1">barbatus vivit, ne ferat Antiochum.</span><span class="linebreak"></span>
<h3>85</h3>
<span class="line">Sidere percussa est subito tibi, Zoile, lingua,</span><span class="linebreak"></span>
<span class="line indent1">dum lingis. certe, Zoile, nunc futuis.</span><span class="linebreak"></span>
</section><notes><section class="footnotes"><ul><li class="note text" id="note_LCL480_70_84-10"><sup class="lineRef">84.10</sup>nudo βγ: duro T</li><li class="note text" id="note_LCL480_70_85-2"><sup class="lineRef">85.2</sup>futuis β: -ues γ</li></ul></section></notes></section>