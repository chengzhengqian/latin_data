<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>9</h3>
<span class="line">Palma regit nostros, mitissime Caesar, Hiberos,</span><span class="linebreak"></span>
<span class="line indent1">et placido fruitur Pax peregrina iugo.</span><span class="linebreak"></span>
<span class="line">ergo agimus laeti tanto pro munere grates:</span><span class="linebreak"></span>
<span class="line indent1">misisti mores in loca nostra tuos.</span><span class="linebreak"></span>
<h3>10</h3>
<span class="line">Habet Africanus miliens, tamen captat.</span><span class="linebreak"></span>
<span class="line">Fortuna multis dat nimis, satis nulli.</span><span class="linebreak"></span>
<h3>11</h3>
<span class="line">Parthenio dic, Musa, tuo nostroque salutem:</span><span class="linebreak"></span>
<span class="line indent1">nam quis ab Aonio largius amne bibit?</span><span class="linebreak"></span>
<span class="line">cuius Pipleo lyra clarior exit ab antro?</span><span class="linebreak"></span>
<span class="line indent1">quam plus Pierio de grege Phoebus amat?</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>et si forte—sed hoc vix est sperare—vacabit,</span><span class="linebreak"></span>
<span class="line indent1">tradat ut ipse duci carmina nostra roga,</span><span class="linebreak"></span>
<span class="line">quattuor et tantum timidumque brevemque libellum</span><span class="linebreak"></span>
<span class="line indent1">commendet verbis: ‘hunc tua Roma legit.’</span><span class="linebreak"></span>
<h3>12</h3>
<span class="line">Omnia promittis cum tota nocte bibisti;</span><span class="linebreak"></span>
<span class="line indent1">mane nihil praestas. Pollio, mane bibe.</span><span class="linebreak"></span>
</section><notes><section class="footnotes"><ul><li class="note text" id="note_LCL480_98_11-4"><sup class="lineRef">11.4</sup>quam <span class="italic">scripsi</span>: quem β (<span class="italic">deest</span> γ)</li></ul></section></notes></section>