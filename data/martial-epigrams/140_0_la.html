<section class="div1 language" lang="la"><header><hgroup><h1>Martial</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">5</span><span class="br"></span>tecum ter denas numeravi, Postume, brumas:</span><span class="linebreak"></span>
<span class="line indent2">communis nobis lectus et unus erat.</span><span class="linebreak"></span>
<span class="line">iam donare potes, iam perdere, plenus honorum,</span><span class="linebreak"></span>
<span class="line indent2">largus opum: expecto, Postume, quid facias.</span><span class="linebreak"></span>
<span class="line">nil facis, et serum est alium mihi quaerere regem.</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>hoc, Fortuna, placet? ‘Postumus imposuit.’</span><span class="linebreak"></span>
</p>
<h3>41</h3>
<p class="lineGroup">
<span class="line">Quid recitaturus circumdas vellera collo?</span><span class="linebreak"></span>
<span class="line indent2">conveniunt nostris auribus ista magis.</span><span class="linebreak"></span>
</p>
<h3>42</h3>
<p class="lineGroup">
<span class="line">Si quis forte mihi possit praestare roganti,</span><span class="linebreak"></span>
<span class="line indent2">audi, quem puerum, Flacce, rogare velim.</span><span class="linebreak"></span>
<span class="line">Niliacis primum puer hic nascatur in oris:</span><span class="linebreak"></span>
<span class="line indent2">nequitias tellus scit dare nulla magis.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>sit nive candidior: namque in Mareotide fusca</span><span class="linebreak"></span>
<span class="line indent2">pulchrior est quanto rarior iste color.</span><span class="linebreak"></span>
<span class="line">lumina sideribus certent mollesque flagellent</span><span class="linebreak"></span>
<span class="line indent2">colla comae: tortas non amo, Flacce, comas.</span><span class="linebreak"></span>
<span class="line">frons brevis atque modus leviter sit naribus uncis,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>Paestanis rubeant aemula labra rosis.</span><span class="linebreak"></span>
<span class="line">saepe et nolentem cogat nolitque volentem,</span><span class="linebreak"></span>
<span class="line indent2">liberior domino saepe sit ille suo;</span><span class="linebreak"></span>
<span class="line">nec timeat pueros, excludat saepe puellas:</span><span class="linebreak"></span>
<span class="line indent2">vir reliquis, uni sit puer ille mihi.</span><span class="linebreak"></span>
<span class="line">‘iam scio, nec fallis: nam me quoque iudice verum est.</span><span class="linebreak"></span>
<span class="line indent2">talis erat’ dices ‘noster Amazonicus.’</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_290_42-13"><sup class="lineRef">42.13</sup>nec <span class="italic">SB</span>
<sup>1</sup>: et Tβγ: at R</li></ul></section></notes></section>