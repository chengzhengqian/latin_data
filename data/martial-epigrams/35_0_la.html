<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>54</h3>
<p class="lineGroup">
<span class="line">Si quid, Fusce, vacas adhuc amari —</span><span class="linebreak"></span>
<span class="line">nam sunt hinc tibi, sunt et hinc amici —</span><span class="linebreak"></span>
<span class="line">unum, si superest, locum rogamus,</span><span class="linebreak"></span>
<span class="line">nec me, quod tibi sim novus, recuses:</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>omnes hoc veteres tui fuerunt.</span><span class="linebreak"></span>
<span class="line">tu tantum inspice qui novus paratur</span><span class="linebreak"></span>
<span class="line">an possit fieri vetus sodalis.</span><span class="linebreak"></span>
</p>
<h3>55</h3>
<p class="lineGroup">
<span class="line">Vota tui breviter si vis cognoscere Marci,</span><span class="linebreak"></span>
<span class="line indent2">clarum militiae, Fronto, togaeque decus,</span><span class="linebreak"></span>
<span class="line">hoc petit, esse sui nec magni ruris arator,</span><span class="linebreak"></span>
<span class="line indent2">sordidaque in parvis otia rebus amat.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>quisquam picta colit Spartani frigora saxi</span><span class="linebreak"></span>
<span class="line indent2">et matutinum portat ineptus have,</span><span class="linebreak"></span>
<span class="line">cui licet exuviis nemoris rurisque beato</span><span class="linebreak"></span>
<span class="line indent2">ante focum plenas explicuisse plagas</span><span class="linebreak"></span>
<span class="line">et piscem tremula salientem ducere saeta</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>flavaque de rubro promere mella cado?</span><span class="linebreak"></span>
<span class="line">pinguis inaequales onerat cui vilica mensas</span><span class="linebreak"></span>
<span class="line indent2">et sua non emptus praeparat ova cinis?</span><span class="linebreak"></span>
<span class="line">non amet hanc vitam quisquis me non amat, opto,</span><span class="linebreak"></span>
<span class="line indent2">vivat et urbanis albus in officiis.</span><span class="linebreak"></span>
</p>
<h3>56</h3>
<p class="lineGroup">
<span class="line">Continuis vexata madet vindemia nimbis:</span><span class="linebreak"></span>
<span class="line indent2">non potes, ut cupias, vendere, copo, merum.</span><span class="linebreak"></span>
</p>
</section><notes></notes></section>