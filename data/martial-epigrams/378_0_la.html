<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>58</h3>
<p class="lineGroup">
<span class="line">Anxuris aequorei placidos, Frontine, recessus</span><span class="linebreak"></span>
<span class="line indent2">et propius Baias litoreamque domum,</span><span class="linebreak"></span>
<span class="line">et quod inhumanae cancro fervente cicadae</span><span class="linebreak"></span>
<span class="line indent2">non novere nemus, flumineosque lacus</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>dum colui, doctas tecum celebrare vacabat</span><span class="linebreak"></span>
<span class="line indent2">Pieridas; nunc nos maxima Roma terit.</span><span class="linebreak"></span>
<span class="line">hic mihi quando dies meus est? iactamur in alto</span><span class="linebreak"></span>
<span class="line indent2">urbis, et in sterili vita labore perit,</span><span class="linebreak"></span>
<span class="line">dura suburbani dum iugera pascimus agri</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>vicinosque tibi, sancte Quirine, lares.</span><span class="linebreak"></span>
<span class="line">sed non solus amat qui nocte dieque frequentat</span><span class="linebreak"></span>
<span class="line indent2">limina nec vatem talia damna decent.</span><span class="linebreak"></span>
<span class="line">per veneranda mihi Musarum sacra, per omnes</span><span class="linebreak"></span>
<span class="line indent2">iuro deos: et non officiosus amo.</span><span class="linebreak"></span>
</p>
<h3>59</h3>
<p class="lineGroup">
<span class="line">Consumpta est uno si lemmate pagina, transis,</span><span class="linebreak"></span>
<span class="line indent2">et breviora tibi, non meliora placent.</span><span class="linebreak"></span>
<span class="line">dives et ex omni posita est instructa macello</span><span class="linebreak"></span>
<span class="line indent2">cena tibi, sed te mattea sola iuvat.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>non opus est nobis nimium lectore guloso;</span><span class="linebreak"></span>
<span class="line indent2">hunc volo, non fiat qui sine pane satur.</span><span class="linebreak"></span>
</p>
</section><notes></notes></section>