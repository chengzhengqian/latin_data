<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>84</h3>
<p class="lineGroup">
<span class="line">Dum mea Caecilio formatur imago Secundo,</span><span class="linebreak"></span>
<span class="line indent2">spirat et arguta picta tabella manu,</span><span class="linebreak"></span>
<span class="line">i, liber, ad Geticam Peucen Histrumque iacentem:</span><span class="linebreak"></span>
<span class="line indent2">haec loca perdomitis gentibus ille tenet.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>parva dabis caro sed dulcia dona sodali:</span><span class="linebreak"></span>
<span class="line indent2">certior in nostro carmine vultus erit;</span><span class="linebreak"></span>
<span class="line">casibus hic nullis, nullis delebilis annis</span><span class="linebreak"></span>
<span class="line indent2">vivet, Apelleum cum morietur opus.</span><span class="linebreak"></span>
</p>
<h3>85</h3>
<p class="lineGroup">
<span class="line">quod non insulse scribis tetrasticha quaedam,</span><span class="linebreak"></span>
<span class="line indent2">disticha quod belle pauca, Sabelle, facis,</span><span class="linebreak"></span>
<span class="line">laudo nec admiror. facile est epigrammata belle</span><span class="linebreak"></span>
<span class="line indent2">scribere, sed librum scribere difficile est.</span><span class="linebreak"></span>
</p>
<h3>86</h3>
<p class="lineGroup">
<span class="line">Ad natalicias dapes vocabar,</span><span class="linebreak"></span>
<span class="line">essem cum tibi, Sexte, non amicus.</span><span class="linebreak"></span>
<span class="line">quid factum est, rogo, quid repente factum est,</span><span class="linebreak"></span>
<span class="line">post tot pignora nostra, post tot annos</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>quod sum praeteritus vetus sodalis?</span><span class="linebreak"></span>
<span class="line">sed causam scio. nulla venit a me</span><span class="linebreak"></span>
<span class="line">Hispani tibi libra pustulati</span><span class="linebreak"></span>
<span class="line">nec levis toga nec rudes lacernae.</span><span class="linebreak"></span>
<span class="line">non est sportula quae negotiatur;</span><span class="linebreak"></span>
</p></section><notes></notes></section>