<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>74</h3>
<p class="lineGroup">
<span class="line">Iam parce lasso, Roma, gratulatori,</span><span class="linebreak"></span>
<span class="line">lasso clienti. quam diu salutator</span><span class="linebreak"></span>
<span class="line">anteambulones et togatulos inter</span><span class="linebreak"></span>
<span class="line">centum merebor plumbeos die toto,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>cum Scorpus una quindecim graves hora</span><span class="linebreak"></span>
<span class="line">ferventis auri victor auferat saccos?</span><span class="linebreak"></span>
<span class="line">non ego meorum praemium libellorum</span><span class="linebreak"></span>
<span class="line">— quid enim merentur? — Apulos velim campos;</span><span class="linebreak"></span>
<span class="line">non Hybla, non me spicifer capit Nilus,</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>nec quae paludes delicata Pomptinas</span><span class="linebreak"></span>
<span class="line">ex arce clivi spectat uva Setini.</span><span class="linebreak"></span>
<span class="line">quid concupiscam quaeris ergo? dormire.</span><span class="linebreak"></span>
</p>
<h3>75</h3>
<p class="lineGroup">
<span class="line">Milia viginti quondam me Galla poposcit</span><span class="linebreak"></span>
<span class="line indent2">et, fateor, magno non erat illa nimis.</span><span class="linebreak"></span>
<span class="line">annus abît: ‘bis quina dabis sestertia’, dixit.</span><span class="linebreak"></span>
<span class="line indent2">poscere plus visa est quam prius illa mihi.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>iam duo poscenti post sextum milia mensem</span><span class="linebreak"></span>
<span class="line indent2">mille dabam nummos. noluit accipere.</span><span class="linebreak"></span>
<span class="line">transierant binae forsan trinaeve Kalendae,</span><span class="linebreak"></span>
<span class="line indent2">aureolos ultro quattuor ipsa petît.</span><span class="linebreak"></span>
<span class="line">non dedimus. centum iussit me mittere nummos;</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>sed visa est nobis haec quoque summa gravis.</span><span class="linebreak"></span>
<span class="line">sportula nos iunxit quadrantibus arida centum;</span><span class="linebreak"></span>
<span class="line indent2">hanc voluit: puero diximus esse datam.</span><span class="linebreak"></span>
</p>
</section><notes></notes></section>