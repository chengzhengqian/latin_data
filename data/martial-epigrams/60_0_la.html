<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>1</h3>
<p class="lineGroup">
<span class="line">Ter centena quidem poteras epigrammata ferre,</span><span class="linebreak"></span>
<span class="line indent2">sed quis te ferret perlegeretque, liber?</span><span class="linebreak"></span>
<span class="line">at nunc succincti quae sint bona disce libelli.</span><span class="linebreak"></span>
<span class="line indent2">hoc primum est, brevior quod mihi charta perit;</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>deinde, quod haec una peragit librarius hora,</span><span class="linebreak"></span>
<span class="line indent2">nec tantum nugis serviet ille meis;</span><span class="linebreak"></span>
<span class="line">tertia res haec est, quod si cui forte legeris,</span><span class="linebreak"></span>
<span class="line indent2">sis licet usque malus, non odiosus eris.</span><span class="linebreak"></span>
<span class="line">te conviva leget mixto quincunce, sed ante</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>incipiat positus quam tepuisse calix.</span><span class="linebreak"></span>
<span class="line">esse tibi tanta cautus brevitate videris?</span><span class="linebreak"></span>
<span class="line indent2">ei mihi, quam multis sic quoque longus eris!</span><span class="linebreak"></span>
</p>
<h3>2</h3>
<p class="lineGroup">
<span class="line">Creta dedit magnum, maius dedit Africa nomen,</span><span class="linebreak"></span>
<span class="line indent2">Scipio quod victor quodque Metellus habet;</span><span class="linebreak"></span>
<span class="line">nobilius domito tribuit Germania Rheno,</span><span class="linebreak"></span>
<span class="line indent2">et puer hoc dignus nomine, Caesar, eras.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>frater Idumaeos meruit cum patre triumphos,</span><span class="linebreak"></span>
<span class="line indent2">quae datur ex Chattis laurea, tota tua est.</span><span class="linebreak"></span>
</p>
<h3>3</h3>
<p class="lineGroup">
<span class="line">Sexte, nihil debes, nil debes, Sexte, fatemur.</span><span class="linebreak"></span>
<span class="line indent2">debet enim, si quis solvere, Sexte, potest.</span><span class="linebreak"></span>
</p>
</section><notes></notes></section>