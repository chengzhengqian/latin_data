<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>39</h3>
<p class="lineGroup">
<span class="line">Pater ex Marulla, Cinna, factus es septem</span><span class="linebreak"></span>
<span class="line">non liberorum: namque nec tuus quisquam</span><span class="linebreak"></span>
<span class="line">nec est amici filiusve vicini,</span><span class="linebreak"></span>
<span class="line">sed in grabatis tegetibusque concepti</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>materna produnt capitibus suis furta.</span><span class="linebreak"></span>
<span class="line">hic qui retorto crine Maurus incedit</span><span class="linebreak"></span>
<span class="line">subolem fatetur esse se coci Santrae.</span><span class="linebreak"></span>
<span class="line">at ille sima nare, turgidis labris</span><span class="linebreak"></span>
<span class="line">ipsa est imago Pannychi palaestritae.</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>pistoris esse tertium quis ignorat,</span><span class="linebreak"></span>
<span class="line">quicumque lippum novit et videt Damam?</span><span class="linebreak"></span>
<span class="line">quartus cinaeda fronte, candido vultu</span><span class="linebreak"></span>
<span class="line">ex concubino natus est tibi Lygdo:</span><span class="linebreak"></span>
<span class="line">percide, si vis, filium: nefas non est.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>hunc vero acuto capite et auribus longis,</span><span class="linebreak"></span>
<span class="line">quae sic moventur ut solent asellorum,</span><span class="linebreak"></span>
<span class="line">quis morionis filium negat Cyrtae?</span><span class="linebreak"></span>
<span class="line">duae sorores, illa nigra et haec rufa,</span><span class="linebreak"></span>
<span class="line">Croti choraulae vilicique sunt Carpi.</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>iam Niobidarum grex tibi foret plenus</span><span class="linebreak"></span>
<span class="line">si spado Coresus Dindymusque non esset.</span><span class="linebreak"></span>
</p>
<h3>40</h3>
<p class="lineGroup">
<span class="line">Femina praeferri potuit tibi nulla, Lycori:</span><span class="linebreak"></span>
<span class="line indent2">praeferri Glycerae femina nulla potest.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL095_28_39"><sup class="lineRef">39.7</sup>coci Santrae <span class="italic">Scriverius</span>: cogis antr(a)e βγ</li><li class="note text" id="note_LCL095_28_39-1"><sup class="lineRef">39.20</sup>iam niobidarum β: iamni ubida pruit γ: iamque hybridarum ς</li></ul></section></notes></section>