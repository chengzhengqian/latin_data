<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>16</h3>
<p class="lineGroup">
<span class="line">Pistor qui fueras diu, Cypere,</span><span class="linebreak"></span>
<span class="line">causas nunc agis et ducena quaeris:</span><span class="linebreak"></span>
<span class="line">sed consumis et usque mutuaris.</span><span class="linebreak"></span>
<span class="line">a pistore, Cypere, non recedis:</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>et panem facis et facis farinam.</span><span class="linebreak"></span>
</p>
<h3>17</h3>
<p class="lineGroup">
<span class="line">Egi, Sexte, tuam pactus duo milia causam.</span><span class="linebreak"></span>
<span class="line indent2">misisti nummos quod mihi mille quid est?</span><span class="linebreak"></span>
<span class="line">‘narrasti nihil’ inquis ‘et a te perdita causa est.’</span><span class="linebreak"></span>
<span class="line indent2">tanto plus debes, Sexte, quod erubui.</span><span class="linebreak"></span>
</p>
<h3>18</h3>
<p class="lineGroup">
<span class="line">Si tua, Cerrini, promas epigrammata vulgo,</span><span class="linebreak"></span>
<span class="line indent2">vel mecum possis vel prior ipse legi:</span><span class="linebreak"></span>
<span class="line">sed tibi tantus inest veteris respectus amici</span><span class="linebreak"></span>
<span class="line indent2">carior ut mea sit quam tua fama tibi.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>sic Maro nec Calabri temptavit carmina Flacci,</span><span class="linebreak"></span>
<span class="line indent2">Pindaricos nosset cum superare modos,</span><span class="linebreak"></span>
<span class="line">et Vario cessit Romani laude cothurni,</span><span class="linebreak"></span>
<span class="line indent2">cum posset tragico fortius ore loqui.</span><span class="linebreak"></span>
<span class="line">aurum et opes et rura frequens donabit amicus:</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>qui velit ingenio cedere rarus erit.</span><span class="linebreak"></span>
</p>
</section><notes></notes></section>