<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>35</h3>
<p class="lineGroup">
<span class="line">Artibus his semper cenam, Philomuse, mereris,</span><span class="linebreak"></span>
<span class="line indent2">plurima dum fingis, sed quasi vera refers.</span><span class="linebreak"></span>
<span class="line">scis quid in Arsacia Pacorus deliberet aula,</span><span class="linebreak"></span>
<span class="line indent2">Rhenanam numeras Sarmaticamque manum,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>verba ducis Daci chartis mandata resignas,</span><span class="linebreak"></span>
<span class="line indent2">victricem laurum quam venit ante vides,</span><span class="linebreak"></span>
<span class="line">scis quotiens Phario madeat Iove fusca Syene,</span><span class="linebreak"></span>
<span class="line indent2">scis quota de Libyco litore puppis eat,</span><span class="linebreak"></span>
<span class="line">cuius Iuleae capiti nascantur olivae,</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>destinet aetherius cui sua serta pater.</span><span class="linebreak"></span>
<span class="line">tolle tuas artes; hodie cenabis apud me</span><span class="linebreak"></span>
<span class="line indent2">hac lege, ut narres nil, Philomuse, novi.</span><span class="linebreak"></span>
</p>
<h3>36</h3>
<p class="lineGroup">
<span class="line">Viderat Ausonium posito modo crine ministrum</span><span class="linebreak"></span>
<span class="line indent2">Phryx puer, alterius gaudia nota Iovis:</span><span class="linebreak"></span>
<span class="line">‘quod tuus ecce suo Caesar permisit ephebo,</span><span class="linebreak"></span>
<span class="line indent2">tu permitte tuo, maxime rector’ ait;</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>‘iam mihi prima latet longis lanugo capillis,</span><span class="linebreak"></span>
<span class="line indent2">iam tua me ridet Iuno vocatque virum.’</span><span class="linebreak"></span>
<span class="line">cui pater aetherius ‘puer o dulcissime’, dixit,</span><span class="linebreak"></span>
<span class="line indent2">‘non ego quod poscis, res negat ipsa tibi:</span><span class="linebreak"></span>
<span class="line">Caesar habet noster similis tibi mille ministros</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>tantaque sidereos vix capit aula mares;</span><span class="linebreak"></span>
<span class="line">at tibi si dederit vultus coma tonsa viriles,</span><span class="linebreak"></span>
<span class="line indent2">quis mihi qui nectar misceat alter erit?’</span><span class="linebreak"></span>
</p>
</section><notes></notes></section>