<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>72</h3>
<p class="lineGroup">
<span class="line">Exigis ut donem nostros tibi, Quinte, libellos.</span><span class="linebreak"></span>
<span class="line indent2">non habeo, sed habet bibliopola Tryphon.</span><span class="linebreak"></span>
<span class="line">‘aes dabo pro nugis et emam tua carmina sanus?</span><span class="linebreak"></span>
<span class="line indent2">non’ inquis ‘faciam tam fatue.’ nec ego.</span><span class="linebreak"></span>
</p>
<h3>73</h3>
<p class="lineGroup">
<span class="line">Cum gravis extremas Vestinus duceret horas</span><span class="linebreak"></span>
<span class="line indent2">et iam per Stygias esset iturus aquas,</span><span class="linebreak"></span>
<span class="line">ultima volventis oravit pensa sorores</span><span class="linebreak"></span>
<span class="line indent2">ut traherent parva stamina pulla mora,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>iam sibi defunctus caris dum vivit amicis.</span><span class="linebreak"></span>
<span class="line indent2">moverunt tetricas tam pia vota deas.</span><span class="linebreak"></span>
<span class="line">tunc largas partitus opes a luce recessit</span><span class="linebreak"></span>
<span class="line indent2">seque mori post hoc credidit ille senem.</span><span class="linebreak"></span>
</p>
<h3>74</h3>
<p class="lineGroup">
<span class="line">Aspicis imbelles temptent quam fortia dammae</span><span class="linebreak"></span>
<span class="line indent2">proelia? tam timidis quanta sit ira feris?</span><span class="linebreak"></span>
<span class="line">in mortem parvis concurrere frontibus ardent.</span><span class="linebreak"></span>
<span class="line indent2">vis, Caesar, dammis parcere? mitte canes.</span><span class="linebreak"></span>
</p>
<h3>75</h3>
<p class="lineGroup">
<span class="line">O felix animo, felix, Nigrina, marito</span><span class="linebreak"></span>
<span class="line indent2">atque inter Latias gloria prima nurus:</span><span class="linebreak"></span>
<span class="line">te patrios miscere iuvat cum coniuge census,</span><span class="linebreak"></span>
<span class="line indent2">gaudentem socio participique viro.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_316_74-3"><sup class="lineRef">74.3</sup>ardent T: aud- βγ</li></ul></section></notes></section>