<section class="div1 language" lang="la"><header><hgroup><h1>Martial</h1></hgroup></header><section class="div2">
</section>
<section class="div2">
<h2>LIBER VIII</h2>
<h3>
<span class="sc">imperatori domitiano caesari augusto germanico dacico valerius martialis s.</span>
</h3>
<p>Omnes quidem libelli mei, domine, quibus tu famam, id est vitam, dedisti, tibi supplicant; et, puto, propter hoc legentur. Hic tamen, qui operis nostri octavus inscribitur, <span class="br"></span><span class="lineNumber">5</span><span class="br"></span> occasione pietatis frequentius fruitur. minus itaque ingenio laborandum fuit, in cuius locum materia successerat: quam quidem subinde aliqua iocorum mixtura variare temptavimus, ne caelesti verecundiae tuae laudes suas, <span class="br"></span><span class="lineNumber">10</span><span class="br"></span> quae facilius te fatigare possint quam nos satiare, omnis versus ingereret. quamvis autem epigrammata a severissimis quoque et summae fortunae viris ita scripta sint ut mimicam verborum licentiam affectasse videantur, ego tamen illis non permisi tam lascive loqui quam solent. cum <span class="br"></span><span class="lineNumber">15</span><span class="br"></span> pars libri et maior et melior ad maiestatem sacri nominis tui alligata sit, meminerit non nisi religiosa purificatione lustratos accedere ad templa debere. quod ut custoditurum me lecturi sciant, in ipso libelli huius limine profiteri <span class="br"></span><span class="lineNumber">20</span><span class="br"></span> brevissimo placuit epigrammate.</p>
</section><notes></notes></section>