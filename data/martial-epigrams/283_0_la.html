<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>33</h3>
<p class="lineGroup">
<span class="line">De praetoricia folium mihi, Paule, corona</span><span class="linebreak"></span>
<span class="line indent2">mittis et hoc phialae nomen habere iubes.</span><span class="linebreak"></span>
<span class="line">hac fuerat nuper nebula tibi pegma perunctum,</span><span class="linebreak"></span>
<span class="line indent2">pallida quam rubri diluit unda croci.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>an magis astuti derasa est ungue ministri</span><span class="linebreak"></span>
<span class="line indent2">brattea, de fulcro quam reor esse tuo?</span><span class="linebreak"></span>
<span class="line">illa potest culicem longe sentire volantem</span><span class="linebreak"></span>
<span class="line indent2">et minimi pinna papilionis agi;</span><span class="linebreak"></span>
<span class="line">exiguae volitat suspensa vapore lucernae</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>et leviter fuso rumpitur icta mero.</span><span class="linebreak"></span>
<span class="line">hoc linitur sputo Iani caryota Kalendis,</span><span class="linebreak"></span>
<span class="line indent2">quam fert cum parco sordidus asse cliens.</span><span class="linebreak"></span>
<span class="line">lenta minus gracili crescunt colocasia filo,</span><span class="linebreak"></span>
<span class="line indent2">plena magis nimio lilia sole cadunt;</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>nec vaga tam tenui discurrit aranea tela,</span><span class="linebreak"></span>
<span class="line indent2">tam leve nec bombyx pendulus urget opus.</span><span class="linebreak"></span>
<span class="line">crassior in facie vetulae stat creta Fabullae,</span><span class="linebreak"></span>
<span class="line indent2">crassior offensae bulla tumescit aquae;</span><span class="linebreak"></span>
<span class="line">fortior et tortos servat vesica capillos</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>et mutat Latias spuma Batava comas.</span><span class="linebreak"></span>
<span class="line">hac cute Ledaeo vestitur pullus in ovo,</span><span class="linebreak"></span>
<span class="line indent2">talia lunata splenia fronte sedent.</span><span class="linebreak"></span>
<span class="line">quid tibi cum phiala, ligulam cum mittere possis,</span><span class="linebreak"></span>
<span class="line indent2">mittere cum possis vel cocleare mihi, —</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>magna nimis loquimur—cocleam cum mittere possis,</span><span class="linebreak"></span>
<span class="line indent2">denique cum possis mittere, Paule, nihil?</span><span class="linebreak"></span>
</p>
</section><notes></notes></section>