<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>59</h3>
<p class="lineGroup">
<span class="line">Quod non argentum, quod non tibi mittimus aurum,</span><span class="linebreak"></span>
<span class="line indent2">hoc facimus causa, Stella diserte, tua.</span><span class="linebreak"></span>
<span class="line">quisquis magna dedit, voluit sibi magna remitti;</span><span class="linebreak"></span>
<span class="line indent2">fictilibus nostris exoneratus eris.</span><span class="linebreak"></span>
</p>
<h3>60</h3>
<p class="lineGroup">
<span class="line">Allatres licet usque nos et usque</span><span class="linebreak"></span>
<span class="line">et gannitibus improbis lacessas,</span><span class="linebreak"></span>
<span class="line">certum est hanc tibi pernegare famam,</span><span class="linebreak"></span>
<span class="line">olim quam petis, in meis libellis</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>qualiscumque legaris ut per orbem.</span><span class="linebreak"></span>
<span class="line">nam te cur aliquis sciat fuisse?</span><span class="linebreak"></span>
<span class="line">ignotus pereas, miser, necesse est.</span><span class="linebreak"></span>
<span class="line">non deerunt tamen hac in urbe forsan</span><span class="linebreak"></span>
<span class="line">unus vel duo tresve quattuorve</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>pellem rodere qui velint caninam:</span><span class="linebreak"></span>
<span class="line">nos hac a scabie tenemus ungues.</span><span class="linebreak"></span>
</p>
<h3>61</h3>
<p class="lineGroup">
<span class="line">Crispulus iste quis est, uxori semper adhaeret</span><span class="linebreak"></span>
<span class="line indent2">qui, Mariane, tuae? crispulus iste quis est,</span><span class="linebreak"></span>
<span class="line">nescio quid dominae teneram qui garrit in aurem</span><span class="linebreak"></span>
<span class="line indent2">et sellam cubito dexteriore premit?</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>per cuius digitos currit levis anulus omnis,</span><span class="linebreak"></span>
<span class="line indent2">crura gerit nullo qui violata pilo?</span><span class="linebreak"></span>
<span class="line">nil mihi respondes? ‘uxoris res agit’ inquis</span><span class="linebreak"></span>
<span class="line indent2">‘iste meae.’ sane certus et asper homo est,</span><span class="linebreak"></span>
<span class="line">procuratorem vultu qui praeferat ipso:</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>acrior hoc Chius non erit Aufidius.</span><span class="linebreak"></span>
</p></section><notes></notes></section>