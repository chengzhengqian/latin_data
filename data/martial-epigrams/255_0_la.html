<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>63</h3>
<p class="lineGroup">
<span class="line">Perpetui numquam moritura volumina Sili</span><span class="linebreak"></span>
<span class="line indent2">qui legis et Latia carmina digna toga,</span><span class="linebreak"></span>
<span class="line">Pierios tantum vati placuisse recessus</span><span class="linebreak"></span>
<span class="line indent2">credis et Aoniae Bacchica serta comae?</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>sacra cothurnati non attigit ante Maronis</span><span class="linebreak"></span>
<span class="line indent2">implevit magni quam Ciceronis opus:</span><span class="linebreak"></span>
<span class="line">hunc miratur adhuc centum gravis hasta virorum,</span><span class="linebreak"></span>
<span class="line indent2">hunc loquitur grato plurimus ore cliens.</span><span class="linebreak"></span>
<span class="line">postquam bis senis ingentem fascibus annum</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>rexerat asserto qui sacer orbe fuit,</span><span class="linebreak"></span>
<span class="line">emeritos Musis et Phoebo tradidit annos</span><span class="linebreak"></span>
<span class="line indent2">proque suo celebrat nunc Helicona foro.</span><span class="linebreak"></span>
</p>
<h3>64</h3>
<p class="lineGroup">
<span class="line">Qui tonsor fueras tota notissimus urbe</span><span class="linebreak"></span>
<span class="line indent2">et post hoc dominae munere factus eques,</span><span class="linebreak"></span>
<span class="line">Sicanias urbes Aetnaeaque regna petisti,</span><span class="linebreak"></span>
<span class="line indent2">Cinname, cum fugeres tristia iura fori.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>qua nunc arte graves tolerabis inutilis annos?</span><span class="linebreak"></span>
<span class="line indent2">quid facit infelix et fugitiva quies?</span><span class="linebreak"></span>
<span class="line">non rhetor, non grammaticus ludive magister,</span><span class="linebreak"></span>
<span class="line indent2">non Cynicus, non tu Stoicus esse potes,</span><span class="linebreak"></span>
<span class="line">vendere nec vocem Siculis plausumque theatris:</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>quod superest, iterum, Cinname, tonsor eris.</span><span class="linebreak"></span>
</p>
</section><notes></notes></section>