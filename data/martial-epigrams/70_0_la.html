<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>32</h3>
<p class="lineGroup">
<span class="line">Lis mihi cum Balbo est, tu Balbum offendere non vis,</span><span class="linebreak"></span>
<span class="line indent2">Pontice: cum Licino est, hic quoque magnus homo est.</span><span class="linebreak"></span>
<span class="line">vexat saepe meum Patrobas confinis agellum,</span><span class="linebreak"></span>
<span class="line indent2">contra libertum Caesaris ire times.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>abnegat et retinet nostrum Laronia servum,</span><span class="linebreak"></span>
<span class="line indent2">respondes ‘orba est, dives, anus, vidua.’</span><span class="linebreak"></span>
<span class="line">non bene, crede mihi, servo servitur amico:</span><span class="linebreak"></span>
<span class="line indent2">sit liber, dominus qui volet esse meus.</span><span class="linebreak"></span>
</p>
<h3>33</h3>
<p class="lineGroup">
<span class="line">Cur non basio te, Philaeni? calva es.</span><span class="linebreak"></span>
<span class="line">cur non basio te, Philaeni? rufa es.</span><span class="linebreak"></span>
<span class="line">cur non basio te, Philaeni? lusca es.</span><span class="linebreak"></span>
<span class="line">haec qui basiat, o Philaeni, fellat.</span><span class="linebreak"></span>
</p>
<h3>34</h3>
<p class="lineGroup">
<span class="line">Cum placeat Phileros tota tibi dote redemptus,</span><span class="linebreak"></span>
<span class="line indent2">tres pateris natos, Galla, perire fame.</span><span class="linebreak"></span>
<span class="line">praestatur cano tanta indulgentia cunno,</span><span class="linebreak"></span>
<span class="line indent2">quem nec casta potest iam decuisse Venus.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>perpetuam di te faciant Philerotis amicam,</span><span class="linebreak"></span>
<span class="line indent2">o mater, qua nec Pontia deterior.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_150_32-3"><sup class="lineRef">32.3</sup>patrobas Tγ: protas β</li></ul></section></notes></section>