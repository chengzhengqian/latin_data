<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>26</h3>
<span class="line">O mihi grata quies, o blanda, Telesphore, cura,</span><span class="linebreak"></span>
<span class="line indent1">qualis in amplexu non fuit ante meo,</span><span class="linebreak"></span>
<span class="line">basia da nobis vetulo, puer, uda Falerno,</span><span class="linebreak"></span>
<span class="line indent1">pocula da labris facta minora tuis.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>addideris super haec Veneris si gaudia vera,</span><span class="linebreak"></span>
<span class="line">esse negem melius cum Ganymede Iovi.</span><span class="linebreak"></span>
<h3>27</h3>
<span class="line">Ferreus es, si stare potest tibi mentula, Flacce,</span><span class="linebreak"></span>
<span class="line indent1">cum te sex cyathos orat amica gari,</span><span class="linebreak"></span>
<span class="line">vel duo frusta rogat cybii tenuemve lacertum</span><span class="linebreak"></span>
<span class="line indent1">nec dignam toto se botryone putat;</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>cui portat gaudens ancilla paropside rubra</span><span class="linebreak"></span>
<span class="line indent1">allecem, sed quam protinus illa voret;</span><span class="linebreak"></span>
<span class="line">aut cum perfricuit frontem posuitque pudorem,</span><span class="linebreak"></span>
<span class="line indent1">sucida palliolo vellera quinque petit.</span><span class="linebreak"></span>
<span class="line">at mea me libram foliati poscat amica,</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>aut virides gemmas sardonychasve pares,</span><span class="linebreak"></span>
<span class="line">nec nisi prima velit de Tusco Serica vico,</span><span class="linebreak"></span>
<span class="line indent1">aut centum aureolos sic velut aera roget.</span><span class="linebreak"></span>
<span class="line">nunc tu velle putas haec me donare puellae?</span><span class="linebreak"></span>
<span class="line indent1">nolo, sed his ut sit digna puella volo.</span><span class="linebreak"></span>
<h3>28</h3>
<span class="line">Invasit medici Nasica phreneticus Eucti</span><span class="linebreak"></span>
<span class="line indent1">et percidit Hylan. hic, puto, sanus erat.</span><span class="linebreak"></span>
</section><notes></notes></section>