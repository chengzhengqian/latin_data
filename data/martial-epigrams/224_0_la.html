<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>82</h3>
<p class="lineGroup">
<span class="line">Quidam me modo, Rufe, diligenter</span><span class="linebreak"></span>
<span class="line">inspectum, velut emptor aut lanista,</span><span class="linebreak"></span>
<span class="line">cum vultu digitoque subnotasset,</span><span class="linebreak"></span>
<span class="line">‘tune es, tune’ ait ‘ille Martialis,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>cuius nequitias iocosque novit</span><span class="linebreak"></span>
<span class="line">aurem qui modo non habet Batavam?’</span><span class="linebreak"></span>
<span class="line">subrisi modice, levique nutu</span><span class="linebreak"></span>
<span class="line">me quem dixerat esse non negavi.</span><span class="linebreak"></span>
<span class="line">‘cur ergo’ inquis ‘habes malas lacernas?’</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>respondi: ‘quia sum malus poeta.’</span><span class="linebreak"></span>
<span class="line">hoc ne saepius accidat poetae,</span><span class="linebreak"></span>
<span class="line">mittas, Rufe, mihi bonas lacernas.</span><span class="linebreak"></span>
</p>
<h3>83</h3>
<p class="lineGroup">
<span class="line">Quantum sollicito fortuna parentis Etrusco,</span><span class="linebreak"></span>
<span class="line indent2">tantum, summe ducum, debet uterque tibi.</span><span class="linebreak"></span>
<span class="line">nam tu missa tua revocasti fulmina dextra.</span><span class="linebreak"></span>
<span class="line indent2">hos cuperem mores ignibus esse Iovis.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>si tua sit summo, Caesar, natura Tonanti,</span><span class="linebreak"></span>
<span class="line indent2">utetur toto fulmine rara manus.</span><span class="linebreak"></span>
<span class="line">muneris hoc utrumque tui testatur Etruscus,</span><span class="linebreak"></span>
<span class="line indent2">esse quod et comiti contigit et reduci.</span><span class="linebreak"></span>
</p>
</section><notes></notes></section>