<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>43</h3>
<p class="lineGroup">
<span class="line">Hic qui dura sedens porrecto saxa leone</span><span class="linebreak"></span>
<span class="line indent2">mitigat, exiguo magnus in aere deus,</span><span class="linebreak"></span>
<span class="line">quaeque tulit spectat resupino sidera vultu,</span><span class="linebreak"></span>
<span class="line indent2">cuius laeva calet robore, dextra mero:</span><span class="linebreak"></span>
<span class="line">non est fama recens nec nostri gloria caeli;</span><span class="linebreak"></span>
<span class="line indent2">nobile Lysippi munus opusque vides.</span><span class="linebreak"></span>
<span class="line">hoc habuit numen Pellaei mensa tyranni,</span><span class="linebreak"></span>
<span class="line indent2">qui cito perdomito victor in orbe iacet;</span><span class="linebreak"></span>
<span class="line">hunc puer ad Libycas iuraverat Hannibal aras;</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>iusserat hic Sullam ponere regna trucem.</span><span class="linebreak"></span>
<span class="line">offensus variae tumidis terroribus aulae</span><span class="linebreak"></span>
<span class="line indent2">privatos gaudet nunc habitare lares,</span><span class="linebreak"></span>
<span class="line">utque fuit quondam placidi conviva Molorchi,</span><span class="linebreak"></span>
<span class="line indent2">sic voluit docti Vindicis esse deus.</span><span class="linebreak"></span>
</p>
<h3>44</h3>
<p class="lineGroup">
<span class="line">Alcides modo Vindicem rogabam</span><span class="linebreak"></span>
<span class="line">esset cuius opus laborque felix.</span><span class="linebreak"></span>
<span class="line">risit, nam solet hoc, levique nutu</span><span class="linebreak"></span>
<span class="line">‘Graece numquid’ ait ‘poeta nescis?</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>inscripta est basis indicatque nomen.’</span><span class="linebreak"></span>
<span class="line">Lysippum lego, Phidiae putavi.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL095_264_1"><sup class="lineRef">44.1</sup>Alcides . . . Vindicem <span class="italic">ed. Rom.</span>: -en . . . -cem γ: -en . . . -cis β</li><li class="note text" id="note_LCL095_264_6"><sup class="lineRef">6</sup>Lysippu <span class="italic">Calderinus</span>: Λυσίππου <span class="italic">Aldus</span>
</li></ul></section></notes></section>