<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>5</h3>
<p class="lineGroup">
<span class="line">Vir bonus et pauper linguaque et pectore verus,</span><span class="linebreak"></span>
<span class="line indent2">quid tibi vis, urbem qui, Fabiane, petis?</span><span class="linebreak"></span>
<span class="line">qui nec leno potes nec comissator haberi,</span><span class="linebreak"></span>
<span class="line indent2">nec pavidos tristi voce citare reos,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>nec potes uxorem cari corrumpere amici,</span><span class="linebreak"></span>
<span class="line indent2">nec potes algentes arrigere ad vetulas,</span><span class="linebreak"></span>
<span class="line">vendere nec vanos circa Palatia fumos,</span><span class="linebreak"></span>
<span class="line indent2">plaudere nec Cano, plaudere nec Glaphyro;</span><span class="linebreak"></span>
<span class="line">unde miser vives? ‘homo certus, fidus amicus —’</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>hoc nihil est: numquam sic Philomelus eris.</span><span class="linebreak"></span>
</p>
<h3>6</h3>
<p class="lineGroup">
<span class="line">Credi virgine castior pudica</span><span class="linebreak"></span>
<span class="line">et frontis tenerae cupis videri,</span><span class="linebreak"></span>
<span class="line">cum sis improbior, Malisiane,</span><span class="linebreak"></span>
<span class="line">quam qui compositos metro Tibulli</span><span class="linebreak"></span>
<span class="line">in Stellae recitat domo libellos.</span><span class="linebreak"></span>
</p>
<h3>7</h3>
<p class="lineGroup">
<span class="line">Cur, here quod dederas, hodie, puer Hylle, negasti,</span><span class="linebreak"></span>
<span class="line indent2">durus tam subito, qui modo mitis eras?</span><span class="linebreak"></span>
<span class="line">sed iam causaris barbamque annosque pilosque.</span><span class="linebreak"></span>
<span class="line indent2">o nox, quam longa es, quae facis una senem!</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_264_5-7"><sup class="lineRef">5.7</sup>circa T: circum βγ</li></ul></section></notes></section>