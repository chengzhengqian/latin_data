<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>60</h3>
<p class="lineGroup">
<span class="line">Uxorem armati futuis, puer Hylle, tribuni,</span><span class="linebreak"></span>
<span class="line indent2">supplicium tantum dum puerile times.</span><span class="linebreak"></span>
<span class="line">vae tibi, dum ludis, castrabere. iam mihi dices</span><span class="linebreak"></span>
<span class="line indent2">‘non licet hoc.’ quid? tu quod facis, Hylle, licet?</span><span class="linebreak"></span>
</p>
<h3>61</h3>
<p class="lineGroup">
<span class="line">Cum tibi vernarent dubia lanugine malae,</span><span class="linebreak"></span>
<span class="line indent2">lambebat medios improba lingua viros.</span><span class="linebreak"></span>
<span class="line">postquam triste caput fastidia vispillonum</span><span class="linebreak"></span>
<span class="line indent2">et miseri meruit taedia carnificis,</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>uteris ore aliter nimiaque aerugine captus</span><span class="linebreak"></span>
<span class="line indent2">allatras nomen quod tibi cumque datur.</span><span class="linebreak"></span>
<span class="line">haereat inguinibus potius tam noxia lingua:</span><span class="linebreak"></span>
<span class="line indent2">nam cum fellaret, purior illa fuit.</span><span class="linebreak"></span>
</p>
<h3>62</h3>
<p class="lineGroup">
<span class="line">Quod pectus, quod crura tibi, quod bracchia vellis,</span><span class="linebreak"></span>
<span class="line indent2">quod cincta est brevibus mentula tonsa pilis,</span><span class="linebreak"></span>
<span class="line">hoc praestas, Labiene, tuae — quis nescit? — amicae.</span><span class="linebreak"></span>
<span class="line indent2">cui praestas, culum quod, Labiene, pilas?</span><span class="linebreak"></span>
</p>
<h3>63</h3>
<p class="lineGroup">
<span class="line">Sola tibi fuerant sestertia, Miliche, centum,</span><span class="linebreak"></span>
<span class="line indent2">quae tulit e Sacra Leda redempta via.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL094_168_61-1"><sup class="lineRef">61.1</sup>dubia γ: tenera β</li></ul></section></notes></section>