<section class="div1 language" lang="la"><header><hgroup><h1>Martial</h1></hgroup></header><section class="div2">
<h3>50</h3>
<p class="lineGroup">
<span class="line">Ceno domi quotiens, nisi te, Charopine, vocavi,</span><span class="linebreak"></span>
<span class="line indent2">protinus ingentes sunt inimicitiae,</span><span class="linebreak"></span>
<span class="line">meque potes stricto medium transfigere ferro,</span><span class="linebreak"></span>
<span class="line indent2">si nostrum sine te scis caluisse focum.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>nec semel ergo mihi furtum fecisse licebit?</span><span class="linebreak"></span>
<span class="line indent2">improbius nihil est hac, Charopine, gula.</span><span class="linebreak"></span>
<span class="line">desine iam nostram, precor, observare culinam,</span><span class="linebreak"></span>
<span class="line indent2">atque aliquando meus det tibi verba cocus.</span><span class="linebreak"></span>
</p>
<h3>51</h3>
<p class="lineGroup">
<span class="line">Hic, qui libellis praegravem gerit laevam,</span><span class="linebreak"></span>
<span class="line">notariorum quem premit chorus levis,</span><span class="linebreak"></span>
<span class="line">qui codicillis hinc et inde prolatis</span><span class="linebreak"></span>
<span class="line">epistulisque commodat gravem vultum</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>similis Catoni Tullioque Brutoque,</span><span class="linebreak"></span>
<span class="line">exprimere, Rufe, fidiculae licet cogant,</span><span class="linebreak"></span>
<span class="line">have Latinum, χαȋρε non potest Graecum.</span><span class="linebreak"></span>
<span class="line">si fingere istud me putas, salutemus.</span><span class="linebreak"></span>
</p>
<h3>52</h3>
<p class="lineGroup">
<span class="line">Quae mihi praestiteris memini semperque tenebo.</span><span class="linebreak"></span>
<span class="line indent2">cur igitur taceo, Postume? tu loqueris.</span><span class="linebreak"></span>
<span class="line">incipio quotiens alicui tua dona referre,</span><span class="linebreak"></span>
<span class="line indent2">protinus exclamat ‘dixerat ipse mihi.’</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>non belle quaedam faciunt duo: sufficit unus</span><span class="linebreak"></span>
<span class="line indent2">huic operi: si vis ut loquar, ipse tace.</span><span class="linebreak"></span>
</p></section><notes></notes></section>