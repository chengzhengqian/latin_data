<section class="div1 language" lang="la"><header><hgroup><h1>Plautus</h1></hgroup></header><div class="sp"><p class="lineGroup">
<span class="line">non minus quam uostrum quiuis formidat malum:</span><span class="linebreak"></span>
<span class="line">humana matre natus, humano patre</span><span class="linebreak"></span>
<span class="line">mirari non est aequom sibi si praetimet;</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>atque ego quoque etiam, qui Iouis sum filius,</span><span class="linebreak"></span>
<span class="line">contagione mei patris metuo malum.</span><span class="linebreak"></span>
<span class="line">propterea pace aduenio et pacem ad uos fero:</span><span class="linebreak"></span>
<span class="line">iustam rem et facilem esse oratam a uobis uolo,</span><span class="linebreak"></span>
<span class="line">nam iustae ab iustis iustus sum orator datus.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>nam iniusta ab iustis impetrari non decet,</span><span class="linebreak"></span>
<span class="line">iusta autem ab iniustis petere insipientia est;</span><span class="linebreak"></span>
<span class="line">quippe illi iniqui ius ignorant nec tenent.</span><span class="linebreak"></span>
<span class="line">nunc iam huc animum omnes quae loquar aduortite.</span><span class="linebreak"></span>
<span class="line">debetis uelle quae uelimus: meruimus</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>et ego et pater de uobis et re publica;</span><span class="linebreak"></span>
<span class="line">nam quid ego memorem (ut alios in tragoediis</span><span class="linebreak"></span>
<span class="line">uidi, Neptunum, Virtutem, Victoriam,</span><span class="linebreak"></span>
<span class="line">Martem, Bellonam commemorare quae bona</span><span class="linebreak"></span>
<span class="line">uobis fecissent) quis benefactis meus pater,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>deorum regnator, architectust omnibus?</span><span class="linebreak"></span>
<span class="line">sed mos numquam &lt;ille&gt; illi fuit patri meo</span><span class="linebreak"></span>
<span class="line">ut exprobraret quod bonis faceret boni;</span><span class="linebreak"></span>
<span class="line">gratum arbitratur esse id a uobis sibi</span><span class="linebreak"></span>
<span class="line">meritoque uobis bona se facere quae facit.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>nunc quam rem oratum huc ueni primum proloquar;</span><span class="linebreak"></span>
<span class="line">post argumentum huius eloquar tragoediae.</span><span class="linebreak"></span>
<span class="line">quid? contraxistis frontem quia tragoediam</span><span class="linebreak"></span>
<span class="line">dixi futuram hanc? deus sum, commutauero.</span><span class="linebreak"></span>
<span class="line">eandem hanc, si uoltis, faciam &lt;iam&gt; ex tragoedia</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>comoedia ut sit omnibus isdem uorsibus.</span><span class="linebreak"></span>
</p></div><notes></notes></section>