<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

quamvis firmatus animo centurio aegre confecit. Nihil de ea re<a class="footnoteLink" href="#note_LCL249_252_1" id="target_note_LCL249_252_1"><sup>1</sup></a> Tiberius apud senatum disseruit: patris iussa simulabat, quibus praescripsisset tribuno custodiae adposito ne cunctaretur Agrippam morte adficere quandoque ipse supremum diem explevisset. Multa sine dubio saevaque Augustus de moribus adulescentis questus, ut exilium eius senatus consulto sanciretur, perfecerat; ceterum in nullius umquam suorum necem duravit, neque mortem nepoti pro securitate privigni inlatam credibile erat. Propius vero Tiberium ac Liviam, illum metu, hanc novercalibus odiis, suspecti et invisi iuvenis caedem festinavisse. Nuntianti centurioni, ut mos militiae, factum esse quod imperasset, neque imperasse sese et rationem facti reddendam apud senatum respondit. Quod postquam Sallustius Crispus particeps secretorum (is ad tribunum miserat codicillos) comperit, metuens ne reus subderetur, iuxta periculoso ficta seu vera promeret, monuit Liviam ne arcana domus, ne consilia amicorum, ministeria militum vulgarentur, neve Tiberius vim principatus resolveret cuncta ad senatum vocando: eam condicionem esse imperandi, ut non aliter ratio constet quam si uni reddatur.</p>
<p>VII. At Romae ruere in servitium consules,




</p></section><notes><section class="footnotes"><ul><li class="note" id="note_LCL249_252_1"><a class="footnoteCrossrefLink" href="#target_note_LCL249_252_1" title="Click to highlight in text"><sup class="lineRef">1</sup>ea re <span class="italic">Beroaldus</span>: aere.</a></li><script type="text/javascript">document.getElementById('note_LCL249_252_1').style.display = "none";</script></ul></section></notes></section>