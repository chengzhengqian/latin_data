<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


Anicetus villam statione circumdat refractaque ianua obvios servorum abripit, donec ad fores cubiculi veniret; cui pauci adstabant, ceteris terrore inrumpentium
exterritis. Cubiculo modicum lumen inerat et ancillarum una, magis ac magis anxia Agrippina, quod nemo a filio ac ne Agermus quidem: aliam fore laetae rei<a class="footnoteLink" href="#note_LCL322_120_1" id="target_note_LCL322_120_1"><sup>1</sup></a> faciem; nunc solitudinem ac repentinos strepitus et extremi mali indicia. Abeunte
dehinc ancilla “Tu quoque me deseris” prolocuta
respicit Anicetum, trierarcho Herculeio et Obarito centurione classiario comitatum: ac, si ad visendum venisset, refotam nuntiaret, sin facinus patraturus, nihil se de filio credere; non imperatum parricidium. Circumsistunt lectum percussores et prior trierarchus fusti caput eius adflixit. Iam in mortem centurioni ferrum destringenti protendens uterum “Ventrem feri” exclamavit multisque vulneribus
confecta est.</p>
<p>IX. Haec consensu produntur. Aspexeritne matrem
exanimem Nero et formam corporis eius laudaverit, sunt qui tradiderint, sunt qui abnuant. Cremata est nocte eadem convivali lecto et exsequiis vilibus; neque, dum Nero rerum potiebatur, congesta
aut clausa humus. Mox domesticorum cura levem tumulum accepit, viam Miseni propter et villam Caesaris dictatoris, quae subiectos sinus





</p></section><notes><section class="footnotes"><ul><li class="note" id="note_LCL322_120_1"><a class="footnoteCrossrefLink" href="#target_note_LCL322_120_1" title="Click to highlight in text"><sup class="lineRef">1</sup>laetae rei <span class="italic">Bezzenberger</span>: lataeret.</a></li><script type="text/javascript">document.getElementById('note_LCL322_120_1').style.display = "none";</script></ul></section></notes></section>