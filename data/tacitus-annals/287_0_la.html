<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

eius officiis commemoratis, ne verba prave detorta neu convivalium fabularum simplicitas in crimen duceretur postulavit.</p>
<p>VI. Insigne visum est earum Caesaris litterarum initium; nam his verbis exorsus est: “Quid scribam vobis, patres conscripti, aut quo modo<a class="footnoteLink" href="#note_LCL312_162_1" id="target_note_LCL312_162_1"><sup>1</sup></a> scribam aut quid omnino non scribam hoc tempore, di me deaeque peius perdant, quam perire me cotidie sentio, si scio.” Adeo facinora atque flagitia sua ipsi quoque in supplicium verterant. Neque frustra praestantissimus sapientiae firmare solitus est, si recludantur tyrannorum mentes, posse aspici laniatus et ictus, quando ut corpora verberibus, ita saevitia, libidine, malis consultis animus dilaceretur. Quippe Tiberium non fortuna, non solitudines protegebant, quin tormenta pectoris suasque ipse poenas fateretur.</p>
<p>VII. Tum facta patribus potestate statuendi de <span class="italic">C.<a class="footnoteLink" href="#note_LCL312_162_2" id="target_note_LCL312_162_2"><sup>2</sup></a></span> Caeciliano senatore, qui plurima adversum Cottam prompserat, placitum eandem poenam inrogari quam in Aruseium et Sanquinium, accusatores L. Arruntii: quo non aliud honorificentius Cottae evenit, qui nobilis quidem, set egens ob luxum, per flagitia infamis, sanctissimis Arruntii artibus dignitate ultionis aequabatur.</p>
<p>Q. Servaeus posthac et Minucius Thermus inducti, Servaeus praetura functus et quondam Germanici comes, Minucius equestri loco, modeste habita







</p></section><notes><section class="footnotes"><ul><li class="note" id="note_LCL312_162_1"><a class="footnoteCrossrefLink" href="#target_note_LCL312_162_1" title="Click to highlight in text"><sup class="lineRef">1</sup>quo modo <span class="italic">Suetonius (Tib.</span> 67): quando.</a></li><script type="text/javascript">document.getElementById('note_LCL312_162_1').style.display = "none";</script><li class="note" id="note_LCL312_162_2"><a class="footnoteCrossrefLink" href="#target_note_LCL312_162_2" title="Click to highlight in text"><sup class="lineRef">2</sup>&lt;C&gt; <span class="italic">Wurm.</span></a></li><script type="text/javascript">document.getElementById('note_LCL312_162_2').style.display = "none";</script></ul></section></notes></section>