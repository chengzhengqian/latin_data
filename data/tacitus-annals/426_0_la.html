<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<p>XIV. Nec defuere qui in deterius referrent. Et Nero infensus iis, quibus superbia muliebris innitebatur,
demovet Pallantem cura rerum, quis a Claudio impositus velut arbitrium regni agebat; ferebaturque degrediente eo magna prosequentium multitudine non absurde dixisse, ire Pallantem, ut eiuraret. Sane pepigerat Pallas, ne cuius facti in praeteritum interrogaretur paresque rationes cum re publica haberet. Praeceps posthac Agrippina ruere ad terrorem et minas, neque principis auribus abstinere, quo minus testaretur adultum iam esse Britannicum, veram dignamque stirpem suscipiendo patris imperio, quod insitus et adoptivus per iniurias matris exerceret. Non abnuere se, quin cuncta infelicis domus mala patefierent, suae in primis nuptiae, suum veneficium: id solum dis et sibi provisum, quod viveret privignus. Ituram cum illo in castra; audiretur hinc Germanici filia, inde <span class="italic">de</span>bilis rursus<a class="footnoteLink" href="#note_LCL322_22_1" id="target_note_LCL322_22_1"><sup>1</sup></a> Burrus et exul Seneca, trunca scilicet manu et professoria lingua generis humani regimen expostulantes. Simul intendere manus, aggerere probra, consecratum Claudium, infernos Silanorum manis invocare et tot inrita facinora.</p>
</section><notes><section class="footnotes"><ul><li class="note" id="note_LCL322_22_1"><a class="footnoteCrossrefLink" href="#target_note_LCL322_22_1" title="Click to highlight in text"><sup class="lineRef">1</sup>[rursus] <span class="italic">Acidalius, Muretus.</span></a></li><script type="text/javascript">document.getElementById('note_LCL322_22_1').style.display = "none";</script></ul></section></notes></section>