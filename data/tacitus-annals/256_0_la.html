<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

missis in insulam<a class="footnoteLink" href="#note_LCL312_100_1" id="target_note_LCL312_100_1"><sup>1</sup></a> populis, cui mox a Pelope nomen. Simul litteras imperatorum et icta nobiscum foedera bello Macedonum ubertatemque fluminum suorum, temperiem caeli ac ditis circum terras memorabant.</p>
<p>LVI. At Zmyrnaei repetita vetustate, seu Tantalus Iove ortus illos, sive Theseus divina et ipse stirpe, sive una Amazonum condidisset, transcendere ad ea, quis maxime fidebant, in populum Romanum officiis, missa navali copia non modo externa ad bella, sed quae in Italia tolerabantur; seque primos templum urbis Romae statuisse, M. Porcio consule, magnis quidem iam populi Romani rebus, nondum tamen ad summum elatis, stante adhuc Punica urbe et validis per Asiam regibus. Simul L. Sullam testem adferebant, gravissimo in discrimine exercitus ob asperitatem hiemis et penuriam vestis, cum id Zmyrnam in contionem nuntiatum foret, omnis qui adstabant detraxisse corpori tegmina nostrisque legionibus misisse. Ita rogati sententiam patres Zymrnaeos praetulere. Censuitque Vibius Marsus, ut M’.<a class="footnoteLink" href="#note_LCL312_100_2" id="target_note_LCL312_100_2"><sup>2</sup></a> Lepido, cui ea provincia obvenerat, super numerum legaretur, qui templi curam susciperet. Et quia Lepidus ipse deligere per modestiam abnuebat, Valerius Naso e praetoriis sorte missus est.</p>
</section><notes><section class="footnotes"><ul><li class="note" id="note_LCL312_100_1"><a class="footnoteCrossrefLink" href="#target_note_LCL312_100_1" title="Click to highlight in text"><sup class="lineRef">1</sup>insulam <span class="italic">Urlichs:</span> Graeciam.</a></li><script type="text/javascript">document.getElementById('note_LCL312_100_1').style.display = "none";</script><li class="note" id="note_LCL312_100_2"><a class="footnoteCrossrefLink" href="#target_note_LCL312_100_2" title="Click to highlight in text"><sup class="lineRef">2</sup>M’. <span class="italic">Borghesi:</span> M.</a></li><script type="text/javascript">document.getElementById('note_LCL312_100_2').style.display = "none";</script></ul></section></notes></section>