<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

olim Romani imperii, quod nunc rubrum ad mare patescit.</p>
<p>LXVIII. Per idem tempus Vonones, quem amotum in Ciliciam memoravi, corruptis custodibus effugere ad Armenios, inde<a class="footnoteLink" href="#note_LCL249_492_1" id="target_note_LCL249_492_1"><sup>1</sup></a> Albanos Heniochosque et consanguineum sibi regem Scytharum conatus est. Specie venandi omissis maritimis locis avia saltuum petiit, mox pernicitate equi ad amnem Pyramum contendit, cuius pontes accolae ruperant audita regis fuga, neque vado penetrari poterat. Igitur in ripa fluminis a Vibio Frontone praefecto equitum vincitur; mox Remmius evocatus, priori custodiae regis adpositus, quasi per iram gladio eum transigit. Vnde maior fides conscientia sceleris et metu indicii mortem Vononi inlatam.</p>
<p>LXIX. At Germanicus Aegypto remeans cuncta quae apud legiones aut urbes iusserat abolita vel in contrarium versa cognoscit. Hinc graves in Pisonem contumeliae, nec minus acerba quae ab illo in Caesarem intentabantur.<a class="footnoteLink" href="#note_LCL249_492_2" id="target_note_LCL249_492_2"><sup>2</sup></a> Dein Piso abire Suria statuit. Mox adversa Germanici valetudine detentus, ubi recreatum accepit votaque pro incolumitate solvebantur, admotas hostias, sacrificalem apparatum, festam Antiochensium plebem per lictores proturbat. Tum Seleuciam degreditur, opperiens aegritudinem, quae rursum Germanico acciderat.









</p></section><notes><section class="footnotes"><ul><li class="note" id="note_LCL249_492_1"><a class="footnoteCrossrefLink" href="#target_note_LCL249_492_1" title="Click to highlight in text"><sup class="lineRef">1</sup>indo <span class="italic">Wopkens</span> (dein <span class="italic">Haase</span>): inde in.</a></li><script type="text/javascript">document.getElementById('note_LCL249_492_1').style.display = "none";</script><li class="note" id="note_LCL249_492_2"><a class="footnoteCrossrefLink" href="#target_note_LCL249_492_2" title="Click to highlight in text"><sup class="lineRef">2</sup>intentabantur <span class="italic">Wurm</span>: temptabantur.</a></li><script type="text/javascript">document.getElementById('note_LCL249_492_2').style.display = "none";</script></ul></section></notes></section>