<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

quia mari praepollebant, intulisse Graeciae gloriamque adeptos, tamquam reppererint quae acceperant. Quippe fama est Cadmum classe Phoenicum vectum rudibus adhuc Graecorum populis artis eius auctorem fuisse. Quidam Cecropem Atheniensem vel Linum Thebanum et temporibus Troianis Palamedem Argivum memorant sedecim litterarum formas, mox alios ac praecipuum Simoniden ceteras repperisse. At in Italia Etrusci ab Corinthio Demarato, Aborigines Arcade ab Evandro didicerunt; et forma litteris Latinis quae veterrimis Graecorum. Sed nobis quoque paucae primum fuere, deinde additae sunt. Quo exemplo Claudius tres litteras adiecit, quae usui imperitante eo, post oblitteratae, aspiciuntur etiam nunc in aere publico<a class="footnoteLink" href="#note_LCL312_270_1" id="target_note_LCL312_270_1"><sup>1</sup></a> per fora ac templa fixo.</p>
<p>XV. Rettulit deinde ad senatum super collegio haruspicum, ne vetustissima Italiae disciplina per desidiam exolesceret: saepe adversis rei publicae temporibus accitos, quorum monitu redintegratas caerimonias et in posterum rectius habitas; primoresque Etruriae sponte aut patrum Romanorum inpulsu retinuisse scientiam et in familias propagasse: quod



</p></section><notes><section class="footnotes"><ul><li class="note" id="note_LCL312_270_1"><a class="footnoteCrossrefLink" href="#target_note_LCL312_270_1" title="Click to highlight in text"><sup class="lineRef">1</sup>publico <span class="italic">Nipperdey:</span> publico dis plebiscitis <span class="italic">Med. No emendation has any likelihood.</span></a></li><script type="text/javascript">document.getElementById('note_LCL312_270_1').style.display = "none";</script></ul></section></notes></section>