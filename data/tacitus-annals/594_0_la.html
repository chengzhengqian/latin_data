<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">

prius Anteio ne supremas tabulas moraretur. Atque ille hausto veneno, tarditatem eius perosus intercisis venis mortem adproperavit.</p>
<p>XV. Ostorius longinquis in agris apud finem Ligurum id temporis erat. Eo missus centurio, qui caedem eius maturaret. Causa festinandi ex eo oriebatur, quod Ostorius multa militari fama et civicam coronam apud Britanniam meritus, ingenti corpore<a class="footnoteLink" href="#note_LCL322_358_1" id="target_note_LCL322_358_1"><sup>1</sup></a> armorumque scientia metum Neroni fecerat, ne invaderet pavidum semper et reperta nuper coniuratione magis exterritum. Igitur centurio, ubi effugia villae clausit, iussa imperatoris Ostorio aperit. Is fortitudinem saepe adversum hostes spectatam in se vertit: et quia venae quamquam interruptae parum sanguinis effundebant, hactenus manu servi usus, ut inmotum pugionem extolleret, adpressit dextram eius iugulo-que occurrit.</p>
<p>XVI. Etiam si bella externa et obitas pro re publica mortis tanta casuum similitudine memorarem, meque ipsum satias cepisset aliorumque taedium exspectarem, quamvis honestos civium exitus, tristis tamen et continuos aspernantium: at nunc patientia servilis tantumque sanguinis domi perditum fatigant animum et maestitia restringunt. Neque aliam defensionem ab iis, quibus ista noscentur, exegerim, quam ne oderim<a class="footnoteLink" href="#note_LCL322_358_2" id="target_note_LCL322_358_2"><sup>2</sup></a> tam segniter pereuntis.


</p></section><notes><section class="footnotes"><ul><li class="note" id="note_LCL322_358_1"><a class="footnoteCrossrefLink" href="#target_note_LCL322_358_1" title="Click to highlight in text"><sup class="lineRef">1</sup>corpore <span class="italic">dett.:</span> corporis corporis <span class="italic">Med.,</span> corporis roboro <span class="italic">Beroaldus,</span> vi corporis <span class="italic">Wurm.</span></a></li><script type="text/javascript">document.getElementById('note_LCL322_358_1').style.display = "none";</script><li class="note" id="note_LCL322_358_2"><a class="footnoteCrossrefLink" href="#target_note_LCL322_358_2" title="Click to highlight in text"><sup class="lineRef">2</sup>oderim] oderint <span class="italic">Agricola.</span></a></li><script type="text/javascript">document.getElementById('note_LCL322_358_2').style.display = "none";</script></ul></section></notes></section>