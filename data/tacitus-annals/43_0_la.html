<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">
vescentis dies, simul quietos nox habuerat, discedunt in partis, ingerunt tela. Clamor, vulnera, sanguis palam, causa in occulto; cuncta<a class="footnoteLink" href="#note_LCL249_326_1" id="target_note_LCL249_326_1"><sup>1</sup></a> fors regit. Et quidam bonorum caesi, postquam, intellecto in quos saeviretur, pessimi quoque arma rapuerant. Neque legatus aut tribunus moderator adfuit: permissa vulgo licentia atque ultio et satietas. Mox ingressus castra Germanicus, non medicinam illud plurimis cum lacrimis, sed cladem appellans cremari corpora iubet.</p>
<p>Truces etiam tum animos cupido involat eundi in hostem, piaculum furoris; nec aliter posse placari commilitonum manis, quam si pectoribus impiis honesta vulnera accepissent. Sequitur ardorem militum Caesar iunctoque ponte tramittit duodecim milia e legionibus, sex et viginti socias cohortis, octo equitum alas, quarum ea seditione intemerata modestia fuit.</p>
<p>L. Laeti neque procul Germani agitabant, dum iustitio ob amissum Augustum, post discordiis attinemur. At Romanus agmine propero silvam Caesiam limitemque a Tiberio coeptum scindit, castra in limite locat, frontem ac tergum vallo, latera concaedibus munitus. Inde saltus obscuros




</p></section><notes><section class="footnotes"><ul><li class="note" id="note_LCL249_326_1"><a class="footnoteCrossrefLink" href="#target_note_LCL249_326_1" title="Click to highlight in text"><sup class="lineRef">1</sup>cuncta <span class="italic">Andresen</span>: cetera.</a></li><script type="text/javascript">document.getElementById('note_LCL249_326_1').style.display = "none";</script></ul></section></notes></section>