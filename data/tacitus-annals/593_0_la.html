<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<p>XIV. C. Suetonio Luccio<a class="footnoteLink" href="#note_LCL322_356_1" id="target_note_LCL322_356_1"><sup>1</sup></a> Telesino consulibus Antistius Sosianus, factitatis in Neronem carminibus probrosis exilio, ut dixi, multatus, postquam id honoris indicibus tamque promptum ad caedes principem accepit, inquies animo et occasionum haud segnis Pammenem, eiusdem loci exulem et Chaldaeorum arte famosum eoque multorum amicitiis innexum,<a class="footnoteLink" href="#note_LCL322_356_2" id="target_note_LCL322_356_2"><sup>2</sup></a> similitudine fortunae sibi conciliat. Ventitare ad eum nuntios et consultationes non frustra ratus, simul annuam pecuniam a P. Anteio ministrari cognoscit. Neque nescium habebat Anteium caritate Agrippinae invisum Neroni opesque eius praecipuas ad eliciendam cupidinem eamque causam multis exitio esse. Igitur interceptis Antei litteris, furatus etiam libellos, quibus dies genitalis eius et eventura secretis Pammenis occultabantur, simul repertis quae de ortu vitaque Ostorii Scapulae composita erant, scribit ad principem magna se et quae incolumitati eius conducerent adlaturum, si brevem exilii veniam inpetravisset: quippe Anteium et Ostorium inminere rebus et sua Caesarisque fata scrutari. Exim missae liburnicae advehiturque propere Sosianus. Ac vulgato eius indicio inter damnatos magis quam inter reos Anteius Ostoriusque habebantur, adeo ut testamentum Antei nemo obsignaret, nisi Tigellinus auctor extitisset, monito








</p></section><notes><section class="footnotes"><ul><li class="note" id="note_LCL322_356_1"><a class="footnoteCrossrefLink" href="#target_note_LCL322_356_1" title="Click to highlight in text"><sup class="lineRef">1</sup>Luccio <span class="italic">Rupertus:</span> L.</a></li><script type="text/javascript">document.getElementById('note_LCL322_356_1').style.display = "none";</script><li class="note" id="note_LCL322_356_2"><a class="footnoteCrossrefLink" href="#target_note_LCL322_356_2" title="Click to highlight in text"><sup class="lineRef">2</sup>innexum <span class="italic">Lipsius:</span> innixum.</a></li><script type="text/javascript">document.getElementById('note_LCL322_356_2').style.display = "none";</script></ul></section></notes></section>