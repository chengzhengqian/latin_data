<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

sine modo, cum plerique isdem negotiis insenescerent. Plebes acri quidem annona fatigabatur, sed nulla in eo culpa ex principe: quin infecunditati terrarum aut asperis maris obviam iit, quantum impendio diligentiaque poterat. Et ne provinciae novis oneribus turbarentur utque vetera sine avaritia aut crudelitate magistratuum tolerarent, providebat: corporum verbera, ademptiones bonorum aberant. Rari per Italiam Caesaris agri, modesta servitia, intra paucos libertos domus; ac si quando cum privatis disceptaret, forum et ius.</p>
<p>VII. Quae cuncta non quidem comi via, sed horridus ac plerumque formidatus, retinebat tamen, donec morte Drusi verterentur: nam dum superfuit, mansere, quia Seianus incipiente adhuc potentia bonis consiliis notescere volebat, et ultor metuebatur non occultus odii, set<a class="footnoteLink" href="#note_LCL312_14_1" id="target_note_LCL312_14_1"><sup>1</sup></a> crebro querens incolumi filio adiutorem imperii alium vocari. Et quantum superesse, ut collega dicatur? Primas dominandi spes in arduo: ubi sis ingressus, adesse studia et ministros. Exstructa iam sponte praefecti castra, datos in manum milites; cerni effigiem eius in monimentis Cn. Pompei; communis illi cum familia Drusorum




</p></section><notes><section class="footnotes"><ul><li class="note" id="note_LCL312_14_1"><a class="footnoteCrossrefLink" href="#target_note_LCL312_14_1" title="Click to highlight in text"><sup class="lineRef">1</sup>odii set <span class="italic">Doederlein</span>: odiis et.</a></li><script type="text/javascript">document.getElementById('note_LCL312_14_1').style.display = "none";</script></ul></section></notes></section>