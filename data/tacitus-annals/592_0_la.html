<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">

mensem transmissum, quia duo iam Torquati ob scelera interfecti infaustum nomen Iunium fecissent.</p>
<p>XIII. Tot facinoribus foedum annum etiam di tempestatibus et morbis insignivere. Vastata Campania turbine ventorum, qui villas arbusta fruges passim disiecit pertulitque violentiam ad vicina urbi; in qua omne mortalium genus vis pestilentiae depopulabatur, nulla caeli intemperie, quae occurreret oculis. Sed domus corporibus exanimis, itinera funeribus complebantur; non sexus, non aetas periculo vacua; servitia perinde et ingenua plebes raptim extingui, inter coniugum et liberorum lamenta, qui dum adsident, dum deflent, saepe eodem rogo cremabantur. Equitum senatorumque interitus, quamvis promisci, minus flebiles erant, tamquam communi mortalitate saevitiam principis praevenirent.</p>
<p>Eodem anno dilectus per Galliam Narbonensem Africamque et Asiam habiti sunt supplendis Illyricis legionibus, ex quibus aetate aut valetudine fessi sacramento solvebantur. Cladem Lugdunensem quadragiens<a class="footnoteLink" href="#note_LCL322_354_1" id="target_note_LCL322_354_1"><sup>1</sup></a> sestertio solatus est princeps, ut amissa urbi reponerent; quam pecuniam Lugdunenses ante obtulerant urbis casibus.</p>
</section><notes><section class="footnotes"><ul><li class="note" id="note_LCL322_354_1"><a class="footnoteCrossrefLink" href="#target_note_LCL322_354_1" title="Click to highlight in text"><sup class="lineRef">1</sup>Lugdunensem * * quadragiens <span class="italic">Nipperdey.</span></a></li><script type="text/javascript">document.getElementById('note_LCL322_354_1').style.display = "none";</script></ul></section></notes></section>