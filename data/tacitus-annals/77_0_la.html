<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

obsessores fecere, ad famam adventus eius dilapsi: tumulum tamen nuper Varianis legionibus structum et veterem aram Druso sitam disiecerant. Restituit aram honorique patris princeps ipse cum legionibus decucurrit; tumulum iterare haud visum. Et cuncta inter castellum Alisonem ac Rhenum novis limitibus aggeribusque permunita.</p>
<p>VIII. Iamque classis advenerat, cum praemisso commeatu et distributis in legiones ac socios navibus fossam, cui Drusianae nomen, ingressus precatusque Drusum patrem ut se eadem ausum libens placatusque exemplo ac memoria consiliorum atque operum iuvaret, lacus inde et Oceanum usque ad Amisiam flumen secunda navigatione pervehitur. Classis Amisiae ore<a class="footnoteLink" href="#note_LCL249_394_1" id="target_note_LCL249_394_1"><sup>1</sup></a> relicta laevo amne, erratumque in eo quod non subvexit aut<a class="footnoteLink" href="#note_LCL249_394_2" id="target_note_LCL249_394_2"><sup>2</sup></a> transposuit militem dextras in terras iturum; ita plures dies efficiendis pontibus absumpti. Et eques quidem ac legiones prima aestuaria, nondum adcrescente unda, intrepidi transiere: postremum auxiliorum agmen Batavique in parte ea, dum insultant aquis artemque nandi ostentant, turbati et quidam hausti sunt.







</p></section><notes><section class="footnotes"><ul><li class="note" id="note_LCL249_394_1"><a class="footnoteCrossrefLink" href="#target_note_LCL249_394_1" title="Click to highlight in text"><sup class="lineRef">1</sup>Amisiae ore <span class="italic">Seyffert</span>: Amisiae.</a></li><script type="text/javascript">document.getElementById('note_LCL249_394_1').style.display = "none";</script><li class="note" id="note_LCL249_394_2"><a class="footnoteCrossrefLink" href="#target_note_LCL249_394_2" title="Click to highlight in text"><sup class="lineRef">2</sup>subvexit aut <span class="italic">Wurm</span>: subvexit.</a></li><script type="text/javascript">document.getElementById('note_LCL249_394_2').style.display = "none";</script></ul></section></notes></section>