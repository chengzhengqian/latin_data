<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>LVIII. D. Iunio Q. Haterio consulibus sedecim annos natus Nero Octaviam Caesaris filiam in matrimonium accepit. Utque studiis honestis <span class="italic">et</span> eloquentiae gloria enitesceret, causa Iliensium suscepta Romanum Troia demissum et Iuliae stirpis auctorem Aeneam aliaque haud procul fabulis vetera facunde exsecutus perpetrat, ut Ilienses omni publico munere solverentur. Eodem oratore Bononiensi coloniae igni haustae subventum centiens sestertii largitione. Reddita<a class="footnoteLink" href="#note_LCL312_400_1" id="target_note_LCL312_400_1"><sup>1</sup></a> Rhodiis libertas, adempta saepe aut firmata, prout bellis externis meruerant aut domi seditione deliquerant; tributumque Apamensibus terrae motu convolsis in quinquennium remissum.</p>
<p>LIX. At Claudius saevissima quaeque promere adigebatur eiusdem Agrippinae artibus, quae Statilium Taurum opibus inlustrem hortis eius inhians pervertit accusante Tarquitio Prisco. Legatus is Tauri Africam imperio proconsulari regentis, postquam revenerant, pauca repetundarum crimina, ceterum magicas superstitiones obiectabat. Nec ille diutius falsum accusatorem, indignas sordes<a class="footnoteLink" href="#note_LCL312_400_2" id="target_note_LCL312_400_2"><sup>2</sup></a> perpessus vim vitae suae attulit ante sententiam senatus. Tarquitius tamen curia exactus est, quod patres odio delatoris contra ambitum Agrippinae pervicere.</p>
</section><notes><section class="footnotes"><ul><li class="note" id="note_LCL312_400_1"><a class="footnoteCrossrefLink" href="#target_note_LCL312_400_1" title="Click to highlight in text"><sup class="lineRef">1</sup>reddita <span class="italic">Nipperdey</span>: redditur.</a></li><script type="text/javascript">document.getElementById('note_LCL312_400_1').style.display = "none";</script><li class="note" id="note_LCL312_400_2"><a class="footnoteCrossrefLink" href="#target_note_LCL312_400_2" title="Click to highlight in text"><sup class="lineRef">2</sup>indignasque sordes <span class="italic">Heinsius</span>: indigna sortes.</a></li><script type="text/javascript">document.getElementById('note_LCL312_400_2').style.display = "none";</script></ul></section></notes></section>