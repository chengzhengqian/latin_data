<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>XVIII. Magna ea victoria neque cruenta nobis fuit. Quinta ab hora diei ad noctem caesi hostes decem milia passuum cadaveribus atque armis opplevere, repertis inter spolia eorum catenis quas in Romanos ut non dubio eventu portaverant.</p>
<p>Miles in loco proelii Tiberium imperatorem salutavit struxitque aggerem et in modum tropaeorum arma subscriptis victarum gentium nominibus imposuit.</p>
<p>XIX. Haut perinde Germanos vulnera, luctus, excidia quam ea species dolore et ira adfecit. Qui modo abire sedibus, trans Albim concedere parabant, pugnam volunt, arma rapiunt; plebes, primores, iuventus, senes agmen Romanum repente incursant, turbant. Postremo deligunt locum flumine et silvis clausum, arta intus planitie et umida; silvas quoque profunda palus ambibat nisi quod latus unum Angrivarii lato aggere extulerant quo a Cheruscis dirimerentur. Hic pcdes adstitit: equitem propinquis lucis texere ut ingressis silvam legionibus a tergo foret.</p>
<p>XX. Nihil ex his<a class="footnoteLink" href="#note_LCL249_410_1" id="target_note_LCL249_410_1"><sup>1</sup></a> Caesari incognitum: consilia, locos, prompta, occulta noverat astusque hostium in perniciem ipsis vertebat. Seio Tuberoni legato tradit equitem campumque; peditum aciem ita





</p></section><notes><section class="footnotes"><ul><li class="note" id="note_LCL249_410_1"><a class="footnoteCrossrefLink" href="#target_note_LCL249_410_1" title="Click to highlight in text"><sup class="lineRef">1</sup>his <span class="italic">Oberlin</span>: iis.</a></li><script type="text/javascript">document.getElementById('note_LCL249_410_1').style.display = "none";</script></ul></section></notes></section>