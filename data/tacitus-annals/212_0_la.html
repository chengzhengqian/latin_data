<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

et coloniis antiquitus Romanis. At apud idonea provinciarum sociae triremes alaeque et auxilia cohortium, neque multo secus in iis virium: sed persequi incertum fuit,<a class="footnoteLink" href="#note_LCL312_12_1" id="target_note_LCL312_12_1"><sup>1</sup></a> cum ex usu temporis huc illuc mearent, gliscerent numero et aliquando minuerentur.</p>
<p>VI. Congruens crediderim recensere ceteras quoque rei publicae partis, quibus modis ad eam diem habitae sint, quoniam Tiberio mutati in deterius principatus initium ille annus attulit. Iam primum publica negotia et privatorum maxima apud patres tractabantur, dabaturque primoribus disserere, et in adulationem lapsos cohibebat ipse; mandabatque honores, nobilitatem maiorum, claritudinem militiae, inlustris domi artis spectando, ut satis constaret non alios potiores fuisse. Sua consulibus, sua praetoribus species; minorum quoque magistratuum exercita potestas; legesque, si maiestatis quaestio eximeretur, bono in usu. At frumenta et pecuniae vectigales, cetera publicorum fructuum societatibus equitum Romanorum agitabantur. Res suas Caesar spectatissimo cuique, quibusdam ignotis ex fama mandabat, semelque adsumpti tenebantur prorsus





</p></section><notes><section class="footnotes"><ul><li class="note" id="note_LCL312_12_1"><a class="footnoteCrossrefLink" href="#target_note_LCL312_12_1" title="Click to highlight in text"><sup class="lineRef">1</sup>fuit] fuerit <span class="italic">Lipsius.</span></a></li><script type="text/javascript">document.getElementById('note_LCL312_12_1').style.display = "none";</script></ul></section></notes></section>