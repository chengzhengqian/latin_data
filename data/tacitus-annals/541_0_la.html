<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


ita maeroris inmodicus egit. Adnotatum est, omni senatu Antium sub recentem partum effuso, Thraseam prohibitum inmoto animo praenuntiam inminentis
caedis contumeliam excepisse. Secutam dehinc vocem Caesaris ferunt qua reconciliatum se Thraseae apud Senecam iactaverit, ac Senecam Caesari gratulatum:
unde gloria egregiis viris et pericula gliscebant.</p>
<p>XXIV. Inter quae veris principio legati Parthorum mandata regis Vologesis litterasque in eandem formam attulere: se priora et totiens iactata super optinenda Armenia nunc omittere, quoniam di, quamvis potentium populorum arbitri, possessionem Parthis non sine ignominia Romana tradidissent. Nuper clausum Tigranen; post Paetum legionesque, cum opprimere posset, incolumis dimisisse. Satis adprobatam vim; datum et lenitatis experimentum. Nec recusaturum Tiridaten accipiendo diademati in urbem venire, nisi sacerdotii religione attineretur. Iturum ad signa et effigies principis, ubi legionibus coram regnum auspicaretur.</p>
<p>XXV. Talibus Vologesis litteris, quia Paetus diversa tamquam rebus integris scribebat, interrogatus
centurio, qui cum legatis advenerat, quo in statu Armenia esset, omnis inde Romanos excessisse respondit. Tum intellecto barbarum inrisu, qui




</p></section><notes></notes></section>