<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

quippe et avia Oceani quaesita ne quis venientibus occurreret, ne pulsos premeret: sed ubi miscuerint manus, inane victis ventorum remorumve subsidium. Meminissent modo avaritiae, crudelitatis, superbiae: aliud sibi reliquum quam tenere libertatem aut mori ante servitium?</p>
<p>XVI. Sic accensos et proelium poscentis in campum, cui Idisiaviso<a class="footnoteLink" href="#note_LCL249_406_1" id="target_note_LCL249_406_1"><sup>1</sup></a> nomen, deducunt. Is medius inter Visurgim et collis, ut ripae fluminis cedunt aut prominentia montium resistunt, inaequaliter sinuatur. Pone tergum insurgebat silva, editis in altum ramis et pura humo inter arborum truncos. Campum et prima silvarum barbara acies tenuit: soli Cherusci iuga insedere ut proeliantibus Romanis desuper incurrerent. Noster exercitus sic incessit: auxiliares Galli Germanique in fronte, post quos pedites sagittarii; dein quattuor legiones et cum duabus praetoriis cohortibus ac delecto equite Caesar; exim totidem aliae legiones et levis armatura cum equite sagittario ceteraeque sociorum cohortes. Intentus paratusque miles ut ordo agminis in aciem adsisteret.</p>
<p>XVII. Visis Cheruscorum catervis, quae per ferociam proruperant, validissimos equitum incurrere latus, Stertinium cum ceteris turmis circumgredi tergaque<a class="footnoteLink" href="#note_LCL249_406_2" id="target_note_LCL249_406_2"><sup>2</sup></a> invadere iubet, ipse in tempore adfuturus.





</p></section><notes><section class="footnotes"><ul><li class="note" id="note_LCL249_406_1"><a class="footnoteCrossrefLink" href="#target_note_LCL249_406_1" title="Click to highlight in text"><sup class="lineRef">1</sup>Idisiaviso <span class="italic">Grimm</span>: idista viso.</a></li><script type="text/javascript">document.getElementById('note_LCL249_406_1').style.display = "none";</script><li class="note" id="note_LCL249_406_2"><a class="footnoteCrossrefLink" href="#target_note_LCL249_406_2" title="Click to highlight in text"><sup class="lineRef">2</sup>tergaque <span class="italic">Lipsius</span>: tergave.</a></li><script type="text/javascript">document.getElementById('note_LCL249_406_2').style.display = "none";</script></ul></section></notes></section>