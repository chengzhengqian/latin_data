<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

veteranorum manu deducitur in agros captivos, subsidium adversus rebelles et inbuendis sociis ad officia legum.</p>
<p>XXXIII. Itum inde in Siluras, super propriam ferociam Carataci viribus confisos, quem multa ambigua, multa prospera extulerant, ut ceteros Britannorum imperatores praemineret. Sed tum astu, locorum fraude prior, vi militum inferior, transfert bellum in Ordovicas, additisque qui pacem nostram metuebant, novissimum casum experitur, sumpto ad proelium loco, ut aditus, abscessus, cuncta nobis inportuna et suis in melius essent, hinc<a class="footnoteLink" href="#note_LCL312_360_1" id="target_note_LCL312_360_1"><sup>1</sup></a> montibus arduis, et si qua clementer accedi poterant, in modum valli saxa praestruit. Et praefluebat amnis vado incerto, catervaeque armatorum pro munimentis constiterant.</p>
<p>XXXIV. Ad hoc gentium ductores circumire, hortari, firmare animos minuendo metu, accendenda spe aliisque belli incitamentis: enimvero Caratacus huc illuc volitans illum diem, illam aciem testabatur aut reciperandae libertatis aut servitutis aeternae initium fore; vocabatque nomina maiorum, qui dictatorem Caesarem pepulissent, quorum virtute vacui a securibus et tributis intemerata coniugum et liberorum corpora retinerent. Haec atque talia





</p></section><notes><section class="footnotes"><ul><li class="note" id="note_LCL312_360_1"><a class="footnoteCrossrefLink" href="#target_note_LCL312_360_1" title="Click to highlight in text"><sup class="lineRef">1</sup>hinc <span class="italic">Halm</span>: tunc.</a></li><script type="text/javascript">document.getElementById('note_LCL312_360_1').style.display = "none";</script></ul></section></notes></section>