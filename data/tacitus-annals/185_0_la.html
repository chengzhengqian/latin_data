<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

ea arma quis Servius Galba rerum adeptus est, per annos centum profusis sumptibus exerciti, paulatim exolevere. Causas eius mutationis quaerere libet. Dites olim familiae nobilium aut claritudine insignes studio magnificentiae prolabebantur. Nam etiam tum plebem, socios, regna colere et coli licitum; ut quisque opibus, domo, paratu speciosus per nomen et clientelas inlustrior habebatur. Postquam caedibus saevitum et magnitudo famae exitio erat, ceteri ad sapientiora convertere. Simul novi homines e municipiis et coloniis atque etiam provinciis in senatum crebro adsumpti domesticam parsimoniam intulerunt, et, quamquam fortuna vel industria plerique pecuniosam ad senectam pervenirent, mansit tamen prior animus. Sed praecipuus adstricti moris auctor Vespasianus fuit, antiquo ipse cultu victuque. Obsequium inde in principem et aemulandi amor validior quam poena ex legibus et metus. Nisi forte rebus cunctis inest quidam velut orbis, ut quem ad modum temporum vices, ita morum vertantur; nec omnia apud priores meliora, sed nostra quoque aetas multa laudis et artium imitanda posteris tulit. Verum haec nobis in maiores<a class="footnoteLink" href="#note_LCL249_610_1" id="target_note_LCL249_610_1"><sup>1</sup></a> certamina ex honesto maneant.</p>
</section><notes><section class="footnotes"><ul><li class="note" id="note_LCL249_610_1"><a class="footnoteCrossrefLink" href="#target_note_LCL249_610_1" title="Click to highlight in text"><sup class="lineRef">1</sup>in maiores <span class="italic">Lipsius</span> (erga m. <span class="italic">Rhenanus</span>): maiores.</a></li><script type="text/javascript">document.getElementById('note_LCL249_610_1').style.display = "none";</script></ul></section></notes></section>