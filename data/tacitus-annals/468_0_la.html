<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<h2><span class="ac">Liber XIV</span></h2>
<p>I. Gaio Vipstano C.<a class="footnoteLink" href="#note_LCL322_106_1" id="target_note_LCL322_106_1"><sup>1</sup></a> Fonteio consulibus diu meditatum scelus non ultra Nero distulit, vestutate imperii coalita audacia et flagrantior in dies amore Poppaeae, quae sibi matrimonium et discidium Octaviae incolumi Agrippina haud sperans crebris criminationibus, aliquando per facetias incusaret principem et pupillum vocaret, qui iussis alienis obnoxius
non modo imperii, sed libertatis etiam indigeret.
Cur enim differri nuptias suas? Formam scilicet displicere et triumphalis avos, an fecunditatem
et verum animum? Timeri ne uxor saltem iniurias patrum, iram populi adversus superbiam avaritiamque matris aperiat. Quod si nurum Agrippina
non nisi filio infestam ferre posset, redderetur ipsa Othonis coniugio: ituram quoquo terrarum, ubi audiret potius contumelias imperatoris quam viseret periculis eius inmixta. Haec atque talia lacrimis et arte adulterae penetrantia nemo prohibebat, cupientibus
cunctis infringi potentiam matris et credente nullo usque ad caedem eius duratura filii odia.</p>
</section><notes><section class="footnotes"><ul><li class="note" id="note_LCL322_106_1"><a class="footnoteCrossrefLink" href="#target_note_LCL322_106_1" title="Click to highlight in text"><sup class="lineRef">1</sup>&lt;C.&gt; <span class="italic">Ritter.</span></a></li><script type="text/javascript">document.getElementById('note_LCL322_106_1').style.display = "none";</script></ul></section></notes></section>