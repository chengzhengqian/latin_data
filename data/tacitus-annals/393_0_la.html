<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

quaeque censuerint patres, iusserit populus, intra penates abrogari; ac nisi pravitas tam infensa docentium arceatur, eruptura in publicam perniciem. Commotus his quasi criminibus optimum quemque educatorem filii exilio aut<a class="footnoteLink" href="#note_LCL312_374_1" id="target_note_LCL312_374_1"><sup>1</sup></a> morte adficit datosque a noverca custodiae eius inponit.</p>
<p>XLII. Nondum tamen summa moliri Agrippina audebat, ni praetoriarum cohortium cura exsolverentur Lusius Geta et Rufrius<a class="footnoteLink" href="#note_LCL312_374_2" id="target_note_LCL312_374_2"><sup>2</sup></a> Crispinus, quos Messalinae memores et liberis eius devinctos credebat. Igitur distrahi cohortes ambitu duorum et, si ab uno regerentur, intentiorem fore disciplinam adseverante uxore, transfertur regimen cohortium ad Burrum Afranium, egregiae militaris famae, gnarum tamen cuius sponte praeficeretur. Suum quoque fastigium Agrippina extollere altius: carpento Capitolium ingredi, qui honos sacerdotibus et sacris antiquitus concessus venerationem augebat feminae, quam imperatore genitam, sororem eius, qui rerum potitus sit, et coniugem et matrem fuisse, unicum ad hunc diem exemplum est. Inter quae praecipuus propugnator eius Vitellius, validissima gratia, aetate extrema (adeo incertae sunt potentium res) accusatione corripitur, deferente Iunio Lupo senatore. Is







</p></section><notes><section class="footnotes"><ul><li class="note" id="note_LCL312_374_1"><a class="footnoteCrossrefLink" href="#target_note_LCL312_374_1" title="Click to highlight in text"><sup class="lineRef">1</sup>aut <span class="italic">Petersen:</span> ac.</a></li><script type="text/javascript">document.getElementById('note_LCL312_374_1').style.display = "none";</script><li class="note" id="note_LCL312_374_2"><a class="footnoteCrossrefLink" href="#target_note_LCL312_374_2" title="Click to highlight in text"><sup class="lineRef">2</sup>Rufrius <span class="italic">Halm:</span> Rufius.</a></li><script type="text/javascript">document.getElementById('note_LCL312_374_2').style.display = "none";</script></ul></section></notes></section>