<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

sed ex memoria prioris fortunae: nam multis nationibus clarissimum quondam regem ad se vocantibus Romanam amicitiam praetulisse. Responsum a Caesare tutam ei honoratamque sedem in Italia fore, si maneret: sin rebus eius aliud conduceret, abiturum fide qua venisset. Ceterum apud senatum disseruit non Philippum Atheniensibus, non Pyrrhum aut Antiochum populo Romano perinde metuendos fuisse. Extat oratio qua magnitudinem viri, violentiam subiectarum ei gentium et quam propinquus Italiae hostis, suaque in destruendo eo consilia extulit. Et Maroboduus quidem Ravennae habitus, si<a class="footnoteLink" href="#note_LCL249_480_1" id="target_note_LCL249_480_1"><sup>1</sup></a> quando insolescerent Suebi, quasi rediturus in regnum ostentabatur: sed non excessit Italia per duodeviginti annos consenuitque multum imminuta claritate ob nimiam vivendi cupidinem. Idem Catualdae casus neque aliud perfugium. Pulsus haud multo post Hermundurorum opibus et Vibilio duce receptusque, Forum Iulium, Narbonensis Galliae coloniam, mittitur. Barbari utrumque comitati, ne quietas provincias immixti turbarent, Danuvium ultra inter flumina Marum et Cusum locantur, dato rege Vannio gentis Quadorum.</p>
<p>LXIV. Simul nuntiato regem Artaxian Armeniis a





</p></section><notes><section class="footnotes"><ul><li class="note" id="note_LCL249_480_1"><a class="footnoteCrossrefLink" href="#target_note_LCL249_480_1" title="Click to highlight in text"><sup class="lineRef">1</sup>si . . . rediturus <span class="italic">Beroaldus</span>: nesi . . . reditus.</a></li><script type="text/javascript">document.getElementById('note_LCL249_480_1').style.display = "none";</script></ul></section></notes></section>