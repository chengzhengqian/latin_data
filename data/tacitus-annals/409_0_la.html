<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>LXII. At Byzantii data dicendi copia, cum magnitudinem onerum apud senatum deprecarentur, cuncta repetivere. Orsi a foedere, quod nobiscum icerant, qua tempestate bellavimus adversus regem Macedonum, cui ut degeneri Pseudophilippi vocabulum inpositum, missas posthac copias in Antiochum, Persen, Aristonicum, et piratico bello adiutum Antonium memorabant, quaeque Sullae aut Lucullo aut Pompeio obtulissent, mox recentia in Caesares merita, quando ea loca insiderent, quae transmeantibus terra marique ducibus exercitibusque, simul vehendo commeatu opportuna forent.</p>
<p>LXIII. Namque artissimo inter Europam Asiamque divortio Byzantium in extremo<a class="footnoteLink" href="#note_LCL312_406_1" id="target_note_LCL312_406_1"><sup>1</sup></a> Europae posuere Graeci, quibus Pythium Apollinem consulentibus, ubi conderent urbem, redditum oraculum est, quaererent sedem caecorum terris adversam. Ea ambage Chalcedonii monstrabantur, quod priores illuc advecti, praevisa locorum utilitate, peiora legissent. Quippe Byzantium fertili solo, fecundo mari, quia vis piscium inmensa,<a class="footnoteLink" href="#note_LCL312_406_2" id="target_note_LCL312_406_2"><sup>2</sup></a> Pontum erumpens et obliquis subter undas saxis exterrita, omisso alterius litoris flexu hos ad portus defertur. Unde primo quaesÂ­tuosi









</p></section><notes><section class="footnotes"><ul><li class="note" id="note_LCL312_406_1"><a class="footnoteCrossrefLink" href="#target_note_LCL312_406_1" title="Click to highlight in text"><sup class="lineRef">1</sup>extremo <span class="italic">Agricola</span>: extrema.</a></li><script type="text/javascript">document.getElementById('note_LCL312_406_1').style.display = "none";</script><li class="note" id="note_LCL312_406_2"><a class="footnoteCrossrefLink" href="#target_note_LCL312_406_2" title="Click to highlight in text"><sup class="lineRef">2</sup>inmensa <span class="italic">Ruperti</span>: in meta.</a></li><script type="text/javascript">document.getElementById('note_LCL312_406_2').style.display = "none";</script></ul></section></notes></section>