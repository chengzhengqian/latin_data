<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


cognito nihil hostium nisi in fronte et apertam planitiem esse, sine metu insidiarum. Igitur legionarius
frequens ordinibus, levis circum armatura, conglobatus pro cornibus eques adstitit. At Britannorum
copiae passim per catervas et turmas exsultabant,
quanta non alias multitudo, et animo adeo feroci,<a class="footnoteLink" href="#note_LCL322_164_1" id="target_note_LCL322_164_1"><sup>1</sup></a> ut coniuges quoque testis victoriae secum traherent plaustrisque inponerent, quae super extremum
ambitum campi posuerant.</p>
<p>XXXV. Boudicca curru filias prae se vehens, ut quamque nationem accesserat, solitum quidem Britannis
feminarum ductu bellare testabatur, sed tunc non ut tantis maioribus ortam regnum et opes, verum ut unam e vulgo libertatem amissam, confectum verberibus
corpus, contrectatam filiarum pudicitiam ulcisci. Eo provectas Romanorum cupidines, ut non corpora, ne senectam quidem aut virginitatem inpollutam relinquant. Adesse tamen deos iustae vindictae: cecidisse legionem, quae proelium ausa sit; ceteros castris occultari aut fugam circumspicere. Ne strepitum quidem et clamorem tot milium, nedum impetus et manus perlaturos: si copias armatorum, si causas belli secum expenderent, vincendum illa acie vel cadendum esse. Id mulieri destinatum: viverent viri et servirent.</p>
</section><notes><section class="footnotes"><ul><li class="note" id="note_LCL322_164_1"><a class="footnoteCrossrefLink" href="#target_note_LCL322_164_1" title="Click to highlight in text"><sup class="lineRef">1</sup>feroci <span class="italic">Doederlein:</span> fero.</a></li><script type="text/javascript">document.getElementById('note_LCL322_164_1').style.display = "none";</script></ul></section></notes></section>