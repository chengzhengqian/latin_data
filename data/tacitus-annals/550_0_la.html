<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


totaque urbe quasi domo uti. Et celeberrimae luxu famaque epulae fuere, quas a Tigellino paratas ut exemplum referam, ne saepius eadem prodigentia narranda sit. Igitur in stagno Agrippae fabricatus est ratem, cui superpositum convivium navium aliarum tractu moveretur. Naves auro et ebore distinctae, remigesque exoleti per aetates et scientiam libidinum componebantur. Volucris et feras diversis e terris et animalia maris Oceano abusque petiverat. Crepidinibus stagni lupanaria adstabant inlustribus feminis completa, et contra scorta visebantur nudis corporibus. Iam gestus motusque obsceni; et postquam tenebrae incedebant, quantum iuxta nemoris et circumiecta tecta consonare cantu et luminibus clarescere. Ipse per licita atque inlicita foedatus nihil flagitii reliquerat, quo corruptior ageret, nisi paucos post dies uni ex illo contamina-torum grege (nomen Pythagorae fuit) in modum sollemnium coniugiorum denupsisset. Inditum imperatori flammeum, missi<a class="footnoteLink" href="#note_LCL322_270_1" id="target_note_LCL322_270_1"><sup>1</sup></a> auspices, dos et genialis torus et faces nuptiales, cuncta denique spectata, quae etiam in femina nox operit.</p>
<p>XXXVIII. Sequitur clades, forte an dolo principis incertum (nam utrumque auctores prodidere), sed omnibus, quae huic urbi per violentiam ignium






</p></section><notes><section class="footnotes"><ul><li class="note" id="note_LCL322_270_1"><a class="footnoteCrossrefLink" href="#target_note_LCL322_270_1" title="Click to highlight in text"><sup class="lineRef">1</sup>missi <span class="italic">Frobeniana:</span> misit <span class="italic">Med.,</span> visi <span class="italic">Rhenanus.</span></a></li><script type="text/javascript">document.getElementById('note_LCL322_270_1').style.display = "none";</script></ul></section></notes></section>