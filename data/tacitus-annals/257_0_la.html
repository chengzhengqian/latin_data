<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>LVII. Inter quae diu meditato prolatoque saepius consilio tandem Caesar in Campaniam<a class="footnoteLink" href="#note_LCL312_102_1" id="target_note_LCL312_102_1"><sup>1</sup></a> specie dedicandi templa apud Capuam Iovi, apud Nolam Augusto, sed certus procul urbe degere. Causam abscessus quamquam secutus plurimos auctorum ad Seiani artes rettuli, quia tamen caede eius patrata sex postea annos pari secreto coniunxit, plerumque permoveor, num ad ipsum referri verius sit, saevitiam ac libidinem cum factis promeret, locis occultantem. Erant qui crederent in senectute corporis quoque habitum pudori fuisse: quippe illi praegracilis et incurva proceritas, nudus capillo vertex, ulcerosa facies ac plerumque medicaminibus interstincta; et Rhodi secreto vitare coetus, recondere voluptates insuerat. Traditur etiam matris inpotentia extrusum, quam dominationis sociam aspernabatur neque depellere poterat, cum dominationem ipsam donum eius accepisset. Nam dubitaverat Augustus Germanicum, sororis nepotem et cunctis laudatum, rei Romanae inponere, sed precibus uxoris evictus Tiberio Germanicum, sibi Tiberium adscivit. Idque Augusta exprobrabat, reposcebat.</p>
<p>LVIII. Profectio arto comitatu fuit: unus senator




</p></section><notes><section class="footnotes"><ul><li class="note" id="note_LCL312_102_1"><a class="footnoteCrossrefLink" href="#target_note_LCL312_102_1" title="Click to highlight in text"><sup class="lineRef">1</sup>Campaniam] Campaniam &lt;concessit&gt; <span class="italic">Otto.</span></a></li><script type="text/javascript">document.getElementById('note_LCL312_102_1').style.display = "none";</script></ul></section></notes></section>