<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>LXXV. Nec patrum cognitionibus satiatus iudiciis adsidebat in cornu tribunalis, ne praetorem curuli depelleret; multaque eo coram adversus ambitum et potentium preces constituta. Sed dum veritati consulitur, libertas corrumpebatur. Inter quae Pius Aurelius senator, questus mole publicae viae ductuque aquarum labefactas aedis suas, auxilium patrum invocabat. Resistentibus aerarii practoribus subvenit Caesar pretiumque aedium Aurelio tribuit, erogandae per honesta pecuniae cupiens: quam virtutem diu retinuit, cum ceteras exueret. Propertio Celeri praetorio, veniam ordinis ob paupertatem petenti, decies sestertium largitus est, satis conperto paternas ei angustias esse. Temptantis eadem alios probare causam<a class="footnoteLink" href="#note_LCL249_372_1" id="target_note_LCL249_372_1"><sup>1</sup></a> senatui iussit, cupidine severitatis in iis etiam quae rite faceret acerbus. Vnde ceteri silentium et paupertatem confessioni et beneficio praeposuere.</p>
<p>LXXVI. Eodem anno continuis imbribus auctus Tiberis plana urbis stagnaverat; relabentem secuta est aedificiorum et hominum strages. Igitur censuit Asinius Gallus ut libri Sibyllini adirentur. Renuit Tiberius, perinde divina humanaque obtegens; sed remedium coercendi fluminis Ateio Capitoni et L. Arruntio mandatum. Achaiam ac Macedoniam




</p></section><notes><section class="footnotes"><ul><li class="note" id="note_LCL249_372_1"><a class="footnoteCrossrefLink" href="#target_note_LCL249_372_1" title="Click to highlight in text"><sup class="lineRef">1</sup>causam <span class="italic">Beroaldus</span> (causas <span class="italic">Sirker</span>): causa.</a></li><script type="text/javascript">document.getElementById('note_LCL249_372_1').style.display = "none";</script></ul></section></notes></section>