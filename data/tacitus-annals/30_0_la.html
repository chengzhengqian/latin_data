<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

non castrorum praefectus ius obtinuit: vigilias, stationes, et si qua alia praesens usus indixerat, ipsi partiebantur. Id militaris animos altius coniectantibus praecipuum indicium magni atque inplacabilis motus, quod disiecti nil neque<a class="footnoteLink" href="#note_LCL249_300_1" id="target_note_LCL249_300_1"><sup>1</sup></a> paucorum instinctu, set pariter ardescerent, pariter silerent, tanta aequalitate et constantia, ut regi crederes.</p>
<p>XXXIII. Interea Germanico per Gallias, ut diximus, census accipienti excessisse Augustum adfertur. Neptem eius Agrippinam in matrimonio pluresque ex ea liberos habebat, ipse Druso fratre Tiberii genitus, Augustae nepos, set anxius occultis in se patrui aviaeque odiis, quorum causae acriores quia iniquae. Quippe Drusi magna apud populum Romanum memoria, credebaturque, si rerum potitus foret, libertatem redditurus; unde in Germanicum favor et spes eadem. Nam iuveni civile ingenium, mira comitas et diversa ab<a class="footnoteLink" href="#note_LCL249_300_2" id="target_note_LCL249_300_2"><sup>2</sup></a> Tiberii sermone, vultu, adrogantibus et obscuris. Accedebant muliebres offensiones novercalibus Liviae in Agrippinam stimulis, atque ipsa Agrippina paulo commotior, nisi quod castitate et mariti amore quamvis indomitum animum in bonum vertebat.</p>
<p>XXXIV. Sed Germanicus quanto summae spei



</p></section><notes><section class="footnotes"><ul><li class="note" id="note_LCL249_300_1"><a class="footnoteCrossrefLink" href="#target_note_LCL249_300_1" title="Click to highlight in text"><sup class="lineRef">1</sup>disiecti nil neque <span class="italic">Heraeus</span>: neque disiecti nil.</a></li><script type="text/javascript">document.getElementById('note_LCL249_300_1').style.display = "none";</script><li class="note" id="note_LCL249_300_2"><a class="footnoteCrossrefLink" href="#target_note_LCL249_300_2" title="Click to highlight in text"><sup class="lineRef">2</sup>ab <span class="italic">Weissenborn</span> (a <span class="italic">Beroaldus</span>): ad.</a></li><script type="text/javascript">document.getElementById('note_LCL249_300_2').style.display = "none";</script></ul></section></notes></section>