<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

Octaviam, proxima suis pignora. Callistus inprobatam longo discidio, ac si rursum adsumeretur, eo ipso superbam; longeque rectius Lolliam induci, quando nullos liberos genuisset, vacuam aemulatione et privignis parentis loco futuram. At Pallas id maxime in Agrippina laudare, quod Germanici nepotem secum traheret, dignum prorsus imperatoria fortuna: stirpem nobilem et familiae <span class="italic">luliae</span> Claudiaeque<a class="footnoteLink" href="#note_LCL312_318_1" id="target_note_LCL312_318_1"><sup>1</sup></a> posteros coniungeret, ne femina expertae fecunditatis, integra iuventa, claritudinem Caesarum aliam in domum ferret.</p>
<p>III. Praevaluere haec adiuta Agrippinae inlecebris: ad eum per speciem necessitudinis crebro ventitando pellicit patruum, ut praelata ceteris et nondum uxor potentia uxoria iam uteretur. Nam ubi sui matrimonii certa fuit, struere maiora nuptiasque Domitii, quem ex Cn. Ahenobarbo genuerat, et Octaviae Caesaris filiae moliri; quod sine scelere perpetrari non poterat, quia L. Silano desponderat Octaviam Caesar iuvenemque et alia clarum insigni triumphalium et gladiatorii muneris magnificentia protulerat ad studia vulgi. Sed nihil arduum videbatur in animo principis, cui non iudicium, non odium erat nisi indita et iussa.</p>
</section><notes><section class="footnotes"><ul><li class="note" id="note_LCL312_318_1"><a class="footnoteCrossrefLink" href="#target_note_LCL312_318_1" title="Click to highlight in text"><sup class="lineRef">1</sup>&lt;Iuliae&gt; Claudiaeque <span class="italic">Freinsheim, Heinsius</span>: Claudiae quae.</a></li><script type="text/javascript">document.getElementById('note_LCL312_318_1').style.display = "none";</script></ul></section></notes></section>