<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">
principes Romani eandem Armeniam specie largitionis turbandis barbarorum animis praebuerint: poteretur Radamistus male partis, dum invisus, infamis, quando id magis ex usu, quam si cum gloria adeptus foret. In hanc sententiam itum. Ne tamen adnuisse facinori viderentur et diversa Caesar iuberet, missi ad Pharasmanen nuntii, ut abscederet a finibus Armeniis filiumque abstraheret.</p>
<p>XLIX. Erat Cappadociae procurator Iulius Paelignus, ignavia animi et deridiculo corporis iuxta despiciendus, sed Claudio perquam familiaris, cum privatus olim conversatione scurrarum iners otium oblectaret. Is Paelignus<a class="footnoteLink" href="#note_LCL312_386_1" id="target_note_LCL312_386_1"><sup>1</sup></a> auxiliis provincialium contractis tamquam reciperaturus Armeniam, dum socios magis quam hostis praedatur, abscessu suorum et incursantibus barbaris praesidii egens ad Radamistum venit; donisque eius evictus ultro regium insigne sumere cohortatur sumentique adest auctor et satelles. Quod ubi turpi fama divulgatum, ne ceteri quoque ex Paeligno coniectarentur, Helvidius Priscus legatus cum legione mittitur, rebus turbidis pro tempore ut consuleret. Igitur propere montem Taurum transgressus moderatione plura quam vi composuerat, cum rediret in Suriam iubetur, ne initium belli adversus Parthos existeret.</p>
</section><notes><section class="footnotes"><ul><li class="note" id="note_LCL312_386_1"><a class="footnoteCrossrefLink" href="#target_note_LCL312_386_1" title="Click to highlight in text"><sup class="lineRef">1</sup>[Paelignus] <span class="italic">Freinsheim.</span></a></li><script type="text/javascript">document.getElementById('note_LCL312_386_1').style.display = "none";</script></ul></section></notes></section>