<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

causis, vita probrosus. Nihil hunc amicitia Seiani, sed labefecit haud minus validum ad exitia Marconis odium, qui easdem artis occultius exercebat; detuleratque argumentum tragoediae a Scauro scriptae, additis versibus, qui in Tiberium flecterentur: verum ab Servilio et Cornelio accusatoribus adulterium Liviae, magorum sacra obiectabantur. Scaurus, ut dignum veteribus Aemiliis, damnationem anteiit,<a class="footnoteLink" href="#note_LCL312_204_1" id="target_note_LCL312_204_1"><sup>1</sup></a> hortante Sextia uxore, quae incitamentum mortis et particeps fuit.</p>
<p>XXX. Ac tamen accusatores, si facultas incideret, poenis adficiebantur, ut Servilius Corneliusque perdito Scauro famosi, quia pecuniam a Vario Ligure omittendae delationis ceperant, in insulas interdicto igni atque aqua demoti sunt. Et Abudius Ruso functus aedilitate, dum Lentulo Gaetulico, sub quo legioni praefuerat, periculum facessit, quod is Seiani filium generum destinasset, ultro damnatur atque urbe exigitur. Gaetulicus ea tempestate superioris Germaniae legiones curabat mirumque amorem adsecutus erat, effusae clementiae, modicus severitate et proximo quoque exercitui per L. Apronium socerum non ingratus. Unde fama constans ausum mittere ad Caesarem litteras, adfinitatem sibi cum Seiano haud sponte, sed consilio Tiberii coeptam;






</p></section><notes><section class="footnotes"><ul><li class="note" id="note_LCL312_204_1"><a class="footnoteCrossrefLink" href="#target_note_LCL312_204_1" title="Click to highlight in text"><sup class="lineRef">1</sup>anteiit <span class="italic">Halm</span>: anteit.</a></li><script type="text/javascript">document.getElementById('note_LCL312_204_1').style.display = "none";</script></ul></section></notes></section>