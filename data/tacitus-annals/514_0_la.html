<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


caveri utcumque ab urbanis insidiis praesenti opera:<a class="footnoteLink" href="#note_LCL322_198_1" id="target_note_LCL322_198_1"><sup>1</sup></a> longinquos motus quonam modo comprimi posse? Erectas Gallias ad nomen dictatorium, nec minus suspensos Asiae populos claritudine avi Drusi. Sullam inopem, unde praecipuam audaciam, et simulatorem
segnitiae, dum temeritati locum reperiret. Plautum magnis opibus ne fingere quidem cupidinem otii, sed veterum Romanorum imitamenta praeferre, adsumpta etiam Stoicorum adrogantia sectaque, quae turbidos et negotiorum adpetentis faciat. Nec ultra mora. Sulla sexto die pervectis Massiliam percussoribus ante metum et rumorem interficitur, cum epulandi causa discumberet. Relatum<a class="footnoteLink" href="#note_LCL322_198_2" id="target_note_LCL322_198_2"><sup>2</sup></a> caput eius inlusit Nero tamquam praematura canitie deforme.</p>
<p>LVIII. Plauto parari necem non perinde occultum fuit, quia pluribus salus eius curabatur, et spatium itineris ac maris tempusque interiectum moverat famam; vulgoque fingebant petitum ab eo Corbulonem,
magnis tum exercitibus praesidentem et, clari atque insontes <span class="italic">si</span><a class="footnoteLink" href="#note_LCL322_198_3" id="target_note_LCL322_198_3"><sup>3</sup></a> interficerentur, praecipuum ad pericula.
Quin et Asiam favore iuvenis arma cepisse, nec milites ad scelus missos aut numero validos aut animo promptos, postquam iussa efficere nequiverint, ad spes novas transisse. Vana haec more famae







</p></section><notes><section class="footnotes"><ul><li class="note" id="note_LCL322_198_1"><a class="footnoteCrossrefLink" href="#target_note_LCL322_198_1" title="Click to highlight in text"><sup class="lineRef">1</sup>praesenti opera <span class="italic">Lipsius:</span> praesentiora.</a></li><script type="text/javascript">document.getElementById('note_LCL322_198_1').style.display = "none";</script><li class="note" id="note_LCL322_198_2"><a class="footnoteCrossrefLink" href="#target_note_LCL322_198_2" title="Click to highlight in text"><sup class="lineRef">2</sup>relatum (<span class="italic">Fisher</span>): prelatum <span class="italic">Med.</span> (“<span class="italic">linea per</span> p <span class="italic">ducta</span>”), perlatum <span class="italic">Agricola, vulg.</span></a></li><script type="text/javascript">document.getElementById('note_LCL322_198_2').style.display = "none";</script><li class="note" id="note_LCL322_198_3"><a class="footnoteCrossrefLink" href="#target_note_LCL322_198_3" title="Click to highlight in text"><sup class="lineRef">3</sup>&lt;si&gt; <span class="italic">Bezzenberger.</span></a></li><script type="text/javascript">document.getElementById('note_LCL322_198_3').style.display = "none";</script></ul></section></notes></section>