<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<p>LV. Eosdem agros Ampsivarii occupavere, validior gens non modo sua copia, sed adiacentium populorum
miseratione, quia pulsi a Chaucis et sedis inopes tutum exilium orabant. Aderatque iis clarus per illas gentis et nobis quoque fidus nomine Boiocalus,
vinctum se rebellione Cherusca iussu Arminii referens, mox Tiberio, Germanico ducibus stipendia meruisse, et quinquaginta annorum obsequio id quoque adiungere, quod gentem suam dicioni nostrae subiceret. Quo <span class="italic">tan</span>tam partem campi iacere, in quam pecora et armenta militum aliquando transmitterentur?
Servarent sane receptus gregibus inter hominum famem, modo ne vastitatem et solitudinem
mallent quam amicos populos. Chamavorum
quondam ea arva, mox Tubantum et post Usiporum fuisse. Sicuti caelum deis, ita terras generi mortalium datas; quaeque vacuae, eas publicas
esse. Solem inde suspiciens<a class="footnoteLink" href="#note_LCL322_96_1" id="target_note_LCL322_96_1"><sup>1</sup></a> et cetera sidera vocans quasi coram interrogabat, vellentne contueri inane solum: potius mare superfunderent adversus terrarum ereptores.</p>
<p>LVI. Et commotus his Avitus: patienda meliorum imperia; id dis, quos inplorarent, placitum, ut






</p></section><notes><section class="footnotes"><ul><li class="note" id="note_LCL322_96_1"><a class="footnoteCrossrefLink" href="#target_note_LCL322_96_1" title="Click to highlight in text"><sup class="lineRef">1</sup>suspiciens <span class="italic">Heinsius</span>: despiciens <span class="italic">Med.,</span> aspiciens <span class="italic">Rhenanus.</span></a></li><script type="text/javascript">document.getElementById('note_LCL322_96_1').style.display = "none";</script></ul></section></notes></section>