<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<p>LXXII. Quibus perpetratis Nero et contione militum habita bina nummum milia viritim manipularibus divisit addiditque sine pretio frumentum, quo ante ex modo annonae utebantur. Tum, quasi gesta bello expositurus, vocat senatum et triumphale decus Petronio Turpiliano consulari, Cocceio Nervae praetori designato, Tigellino prae-fecto praetorii tribuit, Tigellinum et Nervam ita extollens, ut super triumphalis in foro imagines apud Palatium quoque effigies eorum sisteret. Consularia insignia Nymphidio,...<a class="footnoteLink" href="#note_LCL322_330_1" id="target_note_LCL322_330_1"><sup>1</sup></a> quia nunc primum oblatus est, pauca repetam: nam et ipse pars Romanarum cladium erit. Igitur matre libertina ortus, quae corpus decorum inter servos libertosque principum vulgaverat, ex Gaio Caesare se genitum ferebat, quoniam forte quadam habitu procerus et torvo vultu erat, sive Gaius Caesar, scortorum quoque cupiens, etiam matri eius inlusit...<a class="footnoteLink" href="#note_LCL322_330_2" id="target_note_LCL322_330_2"><sup>2</sup></a></p>
<p>LXXIII. Sed Nero<a class="footnoteLink" href="#note_LCL322_330_3" id="target_note_LCL322_330_3"><sup>3</sup></a> oratione inter patres habita, edictum apud populum et conlata in libros indicia confessionesque damnatorum adiunxit. Etenim crebro vulgi rumore lacerabatur, tamquam viros claros et insontis ob invidiam aut metum extinxisset.








</p></section><notes><section class="footnotes"><ul><li class="note" id="note_LCL322_330_1"><a class="footnoteCrossrefLink" href="#target_note_LCL322_330_1" title="Click to highlight in text"><sup class="lineRef">1</sup>. . . <span class="italic">Ritter.</span></a></li><script type="text/javascript">document.getElementById('note_LCL322_330_1').style.display = "none";</script><li class="note" id="note_LCL322_330_2"><a class="footnoteCrossrefLink" href="#target_note_LCL322_330_2" title="Click to highlight in text"><sup class="lineRef">2</sup>. . . <span class="italic">Wurm.</span></a></li><script type="text/javascript">document.getElementById('note_LCL322_330_2').style.display = "none";</script><li class="note" id="note_LCL322_330_3"><a class="footnoteCrossrefLink" href="#target_note_LCL322_330_3" title="Click to highlight in text"><sup class="lineRef">3</sup>Nero <span class="italic">Nipperdey:</span> Nero vocato senatu.</a></li><script type="text/javascript">document.getElementById('note_LCL322_330_3').style.display = "none";</script></ul></section></notes></section>