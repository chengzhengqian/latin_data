<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>Quae secuta sunt, defleri magis quam defendi possunt: ceterum et inieci catenas Arminio, et a factione eius iniectas perpessus sum. Atque ubi primum tui copia, vetera novis et quieta turbidis antehabeo, neque ob praemium, sed ut me perfidia exsolvam, simul genti Germanorum idoneus conciliator, si paenitentiam quam perniciem maluerit. Pro iuventa et errore filii veniam precor: filiam necessitate huc adductam fateor. Tuum erit consultare utrum praevaleat quod ex Arminio concepit an quod ex me genita est.‚Äù Caesar clementi responso liberis propinquisque eius incolumitatem, ipsi sedem vetere<a class="footnoteLink" href="#note_LCL249_342_1" id="target_note_LCL249_342_1"><sup>1</sup></a> in provincia pollicetur. Exercitum reduxit nomenque imperatoris, auctore Tiberio, accepit. Arminii uxor virilis sexus stirpem edidit: educatus Ravennae puer quo mox ludibrio conflictatus sit, in tempore memorabo.</p>
<p>LIX. Fama dediti benigneque excepti Segestis vulgata, ut quibusque bellum invitis aut cupientibus erat, spe vel dolore accipitur. Arminium, super insitam violentiam, rapta uxor, subiectus servitio uxoris uterus vaecordem agebant; volitabatque per Cheruscos, arma in Segestem, arma in Caesarem poscens. Neque probris temperabat: egregium patrem, magnum imperatorem, fortem exercitum, quorum tot manus unam mulierculam avexerint. Sibi tres legiones, totidem legatos procubuisse; non enim se proditione neque adversus





</p></section><notes><section class="footnotes"><ul><li class="note" id="note_LCL249_342_1"><a class="footnoteCrossrefLink" href="#target_note_LCL249_342_1" title="Click to highlight in text"><sup class="lineRef">1</sup>uetere <span class="italic">Lipsius</span> (et M<sup>2</sup>): uetera.</a></li><script type="text/javascript">document.getElementById('note_LCL249_342_1').style.display = "none";</script></ul></section></notes></section>