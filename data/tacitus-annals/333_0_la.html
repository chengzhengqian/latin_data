<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

interpretatum tradidere, vergente autumno mortem principis ostendi. Illud haud ambigitur, qualicumque insomnio ipsi fratrique perniciem adlatam. Sestertium quindeciens et insignia praeturae Crispino decreta. Adiecit Vitellius sestertium deciens Sosibio, quod Britannicum praeceptis, Claudium consiliis iuvaret. Rogatus sententiam et Scipio, “Cum idem” inquit “de admissis Poppaeae sentiam quod omnes, putate me idem dicere quod omnes,” eleganti temperamento inter coniugalem amorem et senatoriam necessitatem.</p>
<p>V. Continuus inde et saevus accusandis reis Suillius multique audaciae eius aemuli; nam cuncta legum et magistratuum munia in se trahens princeps materiam praedandi patefecerat. Nec quicquam publicae mercis tam venale fuit quam advocatorum perfidia, adeo ut Samius,<a class="footnoteLink" href="#note_LCL312_254_1" id="target_note_LCL312_254_1"><sup>1</sup></a> insignis eques Romanus, quadringentis nummorum milibus Suillio datis et cognita praevaricatione ferro in domo eius incubuerit. Igitur incipiente C. Silio consule designato, cuius de potentia <span class="italic">et</span> exitio in tempore memorabo, consurgunt patres legemque Cinciam flagitant, qua cavetur antiquitus, ne quis ob causam orandam pecuniam donumve accipiat.</p>
<p>VI. Deinde obstrepentibus iis, quibus ea contumelia parabatur, discors Suillio Silius acriter incubuit,





</p></section><notes><section class="footnotes"><ul><li class="note" id="note_LCL312_254_1"><a class="footnoteCrossrefLink" href="#target_note_LCL312_254_1" title="Click to highlight in text"><sup class="lineRef">1</sup>&lt;T.&gt; Samius <span class="italic">Ritter.</span></a></li><script type="text/javascript">document.getElementById('note_LCL312_254_1').style.display = "none";</script></ul></section></notes></section>