<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


traheretur utque Armenios ad sua defendenda cogeret, excindere parat castella, sibique quod validissimum in ea praefectura, cognomento Volandum, sumit; minora Cornelio Flacco legato et Insteio Capitoni castrorum praefecto mandat. Tum circumspectis munimentis et quae expugnationi idonea provisis, hortatur milites, ut hostem vagum neque paci aut proelio paratum, sed perfidiam et ignaviam fuga confitentem exuerent sedibus gloriaeque
pariter et praedae consulerent. Tum quadripertito
exercitu hos in testudinem conglobatos subruendo
vallo inducit, alios scalas moenibus admovere, multos tormentis faces et hastas incutere iubet. Libritoribus funditoribusque attributus locus, unde eminus glandis torquerent, ne qua pars subsidium laborantibus ferret pari undique metu.<a class="footnoteLink" href="#note_LCL322_66_1" id="target_note_LCL322_66_1"><sup>1</sup></a> Tantus inde ardor certantis exercitus fuit, ut intra tertiam diei partem nudati propugnatoribus muri, obices portarum subversi, capta escensu munimenta omnesque puberes trucidati sint, nullo milite amisso, paucis admodum vulneratis. Et inbelle vulgus sub corona venundatum, reliqua praeda victoribus cessit. Pari fortuna legatus ac praefectus usi sunt, tribusque una die castellis expugnatis cetera terrore et alia sponte incolarum in deditionem veniebant. Unde orta







</p></section><notes><section class="footnotes"><ul><li class="note" id="note_LCL322_66_1"><a class="footnoteCrossrefLink" href="#target_note_LCL322_66_1" title="Click to highlight in text"><sup class="lineRef">1</sup>metu <span class="italic">Lipsius</span>: motu.</a></li><script type="text/javascript">document.getElementById('note_LCL322_66_1').style.display = "none";</script></ul></section></notes></section>