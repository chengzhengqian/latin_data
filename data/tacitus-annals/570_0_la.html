<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


corporibus sperare: cruciatui aut praemio cuncta pervia esse. Venturos qui ipsum quoque vincirent, postremo indigna nece adficerent. Quanto laudabilius periturum, dum amplectitur rem publicam, dum auxilia libertati invocat. Miles potius deesset et plebes desereret, dum ipse maioribus, dum posteris, si vita praeriperetur, mortem adprobaret. Inmotus his et paululum in publico versatus, post domi secretus, animum adversum suprema firmabat, donec manus militum adveniret, quos Nero tirones aut stipendiis recentis delegerat: nam vetus miles timebatur tamquam favore inbutus. Obiit abruptis brachiorum venis. Testamentum foedis adversus Neronem adulationibus amori uxoris dedit, quam degenerem et sola corporis forma commendatam amici matrimonio abstulerat. Nomen mulieri Satria<a class="footnoteLink" href="#note_LCL322_310_1" id="target_note_LCL322_310_1"><sup>1</sup></a> Galla, priori marito Domitius Silus: hic patientia, illa inpudicitia Pisonis infamiam propagavere.</p>
<p>LX. Proximam necem Plautii Laterani consulis designati Nero adiungit, adeo propere, ut non complecti liberos, non illud breve mortis arbitrium permitteret. Raptus in locum servilibus poenis sepositum manu Statii tribuni trucidatur, plenus constantis silentii nec tribuno obiciens eandem conscientiam.</p>
<p>Sequitur caedes Annaei Senecae, laetissima principi,





</p></section><notes><section class="footnotes"><ul><li class="note" id="note_LCL322_310_1"><a class="footnoteCrossrefLink" href="#target_note_LCL322_310_1" title="Click to highlight in text"><sup class="lineRef">1</sup>mulieri Satria <span class="italic">Andresen:</span> mulieris atria.</a></li><script type="text/javascript">document.getElementById('note_LCL322_310_1').style.display = "none";</script></ul></section></notes></section>