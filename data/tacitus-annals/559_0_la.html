<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


gravidas hostias inmolare mos est, reperti. Et in agro Placentino viam propter natus vitulus, cui caput in crure esset; secutaque haruspicum interpretatio, parari rerum humanarum aliud caput, sed non fore validum neque occultum, quia in utero repressum et<a class="footnoteLink" href="#note_LCL322_288_1" id="target_note_LCL322_288_1"><sup>1</sup></a> iter iuxta editum sit.</p>
<p>XLVIII. Ineunt deinde consulatum Silius Nerva et Atticus Vestinus, coepta simul et aucta coniuratione, in quam certatim nomina dederant senatores eques miles, feminae etiam, cum odio Neronis, tum favore in C. Pisonem. Is Calpurnio genere ortus ac multas insignisque familias paterna nobilitate complexus, claro apud vulgum rumore erat per virtutem aut species virtutibus similis. Namque facundiam tuendis civibus exercebat, largitionem adversum amicos, et ignotis quoque comi sermone et congressu; aderant etiam fortuita, corpus procerum, decora facies: sed procul gravitas morum aut voluptatum parsimonia; levitati<a class="footnoteLink" href="#note_LCL322_288_2" id="target_note_LCL322_288_2"><sup>2</sup></a> ac magnificentiae et aliquando luxu indulgebat. Idque pluribus probabatur, qui in tanta vitiorum dulcedine summum imperium non restrictum nec perseverum volunt.</p>
</section><notes><section class="footnotes"><ul><li class="note" id="note_LCL322_288_1"><a class="footnoteCrossrefLink" href="#target_note_LCL322_288_1" title="Click to highlight in text"><sup class="lineRef">1</sup>et <span class="italic">Ernesti:</span> aut.</a></li><script type="text/javascript">document.getElementById('note_LCL322_288_1').style.display = "none";</script><li class="note" id="note_LCL322_288_2"><a class="footnoteCrossrefLink" href="#target_note_LCL322_288_2" title="Click to highlight in text"><sup class="lineRef">2</sup>levitati <span class="italic">Ernesti:</span> lenitati.</a></li><script type="text/javascript">document.getElementById('note_LCL322_288_2').style.display = "none";</script></ul></section></notes></section>