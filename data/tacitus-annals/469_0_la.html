<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<p>II. Tradit Cluvius ardore retinendae Agrippinam potentiae eo usque provectam, ut medio diei, cum id temporis Nero per vinum et epulas incalesceret, offerret se saepius temulento comptam et incesto paratam. Iamque lasciva oscula et praenuntias flagitii blanditias adnotantibus proximis, Senecam contra muliebres inlecebras subsidium a femina petivisse, 
inmissamque Acten libertam, quae simul suo periculo et infamia Neronis anxia deferret pervulgatum
esse incestum gloriante matre, nec toleraturos milites profani principis imperium. Fabius Rusticus non Agrippinae, sed Neroni cupitum id memorat eiusdemque libertae astu disiectum. Sed quae Cluvius, eadem ceteri quoque auctores prodidere, et fama huc inclinat, seu concepit animo tantum inmanitatis Agrippina, seu credibilior novae libidinis meditatio in ea visa est, quae puellaribus annis stuprum cum Lepido<a class="footnoteLink" href="#note_LCL322_108_1" id="target_note_LCL322_108_1"><sup>1</sup></a> spe dominationis admiserat, pari cupidine usque ad libita Pallantis provoluta et exercita ad omne flagitium patrui nuptiis.</p>
<p>III. Igitur Nero vitare secretos eius congressus, abscedentem in hortos aut Tusculanum vel Antiatem in agrum laudare, quod otium capesseret. Postremo, ubicumque haberetur, praegravem ratus interficere






</p></section><notes><section class="footnotes"><ul><li class="note" id="note_LCL322_108_1"><a class="footnoteCrossrefLink" href="#target_note_LCL322_108_1" title="Click to highlight in text"><sup class="lineRef">1</sup>&lt;M.&gt; Lepido <span class="italic">Nipperdey.</span></a></li><script type="text/javascript">document.getElementById('note_LCL322_108_1').style.display = "none";</script></ul></section></notes></section>