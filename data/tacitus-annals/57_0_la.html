<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>LXV. Nox per diversa inquies, cum barbari festis epulis, laeto cantu aut truci sonore subiecta vallium ac resultantis saltus complerent, apud Romanos invalidi ignes, interruptae voces atque ipsi passim adiacerent vallo, oberrarent tentoriis, insomnes magis quam pervigiles. Ducemque terruit dira quies: nam Quintilium Varum sanguine oblitum et paludibus emersum cernere et audire visus est velut vocantem, non tamen obsecutus et manum intendentis reppulisse. Coepta luce missae in latera legiones, metu an contumacia, locum deseruere, capto propere campo umentia ultra. Neque tamen Arminius, quamquam libero incursu, statim prorupit; sed ut haesere caeno fossisque impedimenta, turbati circum milites, incertus signorum ordo, utque tali in tempore sibi quisque properus et lentae adversum imperia aures, inrumpere Germanos iubet, clamitans: “En Varus eodemque<a class="footnoteLink" href="#note_LCL249_354_1" id="target_note_LCL249_354_1"><sup>1</sup></a> iterum fato vinctae legiones!” Simul haec et cum delectis scindit agmen equisque maxime vulnera ingerit. Illi, sanguine suo et lubrico paludum lapsantes, excussis rectoribus, disicere obvios, proterere iacentis. Plurimus circa aquilas labor, quae neque ferri adversum ingruentia tela neque figi limosa humo poterant. Caecina, dum sustentat aciem, suffosso equo delapsus,


</p></section><notes><section class="footnotes"><ul><li class="note" id="note_LCL249_354_1"><a class="footnoteCrossrefLink" href="#target_note_LCL249_354_1" title="Click to highlight in text"><sup class="lineRef">1</sup>eodemque <span class="italic">Ritter</span>: et eodemque.</a></li><script type="text/javascript">document.getElementById('note_LCL249_354_1').style.display = "none";</script></ul></section></notes></section>