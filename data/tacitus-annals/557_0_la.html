<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


ingens haud perinde in crimine incendii quam odio humani generis convicti sunt. Et pereuntibus addita ludibria, ut ferarum tergis contecti laniatu canum interirent, † aut crucibus adfixi aut flammandi †, atque ubi defecisset dies, in usum nocturni luminis urerentur.<a class="footnoteLink" href="#note_LCL322_284_1" id="target_note_LCL322_284_1"><sup>1</sup></a> Hortos suos ei spectaculo Nero obtulerat et circense ludicrum edebat, habitu aurigae permixtus plebi vel curriculo insistens. Unde quamquam adversus sontis et novissima exempla meritos miseratio oriebatur, tamquam non utilitate publica. sed in saevitiam unius absumerentur.</p>
<p>XLV. Interea conferendis pecuniis pervastata Italia, provinciae eversae sociique populi et quae civitatium liberae vocantur. Inque eam praedam etiam di cessere, spoliatis in urbe templis egestoque auro, quod triumphis, quod votis omnis populi Romani aetas prospere aut in metu sacraverat. Enimvero per Asiam atque Achaiam non dona tantum, sed simulacra numinum abripiebantur, missis in eas provincias Acrato ac Secundo Carrinate. Ille libertus cuicumque flagitio promptus, hic Graeca doctrina ore tenus exercitus animum bonis artibus non inbuerat.<a class="footnoteLink" href="#note_LCL322_284_2" id="target_note_LCL322_284_2"><sup>2</sup></a> Ferebatur Seneca, quo invidiam sacrilegii






</p></section><notes><section class="footnotes"><ul><li class="note" id="note_LCL322_284_1"><a class="footnoteCrossrefLink" href="#target_note_LCL322_284_1" title="Click to highlight in text"><sup class="lineRef">1</sup><span class="italic">So the Mediceus, corruptly and, it would seem, defectively; nor is it possible to restore the original with the help of the version of Sulpicius Severus</span> (<span class="italic">about</span> 400 <span class="sc">a.d.</span>):—interirent, multi crucibus adfixi aut flamma usti, plerique in id reservati ut, cum defecisse e.q.s. (<span class="italic">Chron. ii.</span> 29). <span class="italic">Nipperdey cut the knot by cancelling</span> aut crucibus . . . flammandi.</a></li><script type="text/javascript">document.getElementById('note_LCL322_284_1').style.display = "none";</script><li class="note" id="note_LCL322_284_2"><a class="footnoteCrossrefLink" href="#target_note_LCL322_284_2" title="Click to highlight in text"><sup class="lineRef">2</sup>imbuerat <span class="italic">Lipsius:</span> induerat.</a></li><script type="text/javascript">document.getElementById('note_LCL322_284_2').style.display = "none";</script></ul></section></notes></section>