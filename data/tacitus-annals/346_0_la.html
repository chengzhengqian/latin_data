<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

contemptio ex barbaris, ludibrium apud socios, nihil aliud prolocutus quam “Beatos quondam duces Romanos,” signum receptui dedit. Ut tamen miles otium exueret, inter Mosam Rhenumque trium et viginti milium spatio fossam perduxit, qua incerta Oceani vitarentur. Insignia tamen triumphi indulsit Caesar, quamvis bellum negavisset.</p>
<p>Nec multo post Curtius Rufus eundem honorem adipiscitur, qui in agro Mattiaco recluserat specus quaerendis venis argenti; unde tenuis fructus nec in longum fuit: at legionibus cum damno labor, effodere rivos, quaeque in aperto gravia, humum infra moliri. Quis subactus miles, et quia plures per provincias similia tolerabantur, componit occultas litteras nomine exercituum, precantium imperatorem, ut, quibus permissurus esset exercitus, triumphalia ante tribueret.</p>
<p>XXI. De origine Curtii Rufi, quem gladiatore genitum quidam prodidere, neque falsa prompserim et vera exsequi pudet. Postquam adolevit, sectator quaestoris, cui Africa obtigerat, dum in oppido Adrumeto vacuis per medium diei porticibus secretus agitat, oblata ei species muliebris ultra modum humanum et audita est vox:—“Tu es, Rufe, qui in hanc provinciam pro consule venies.” Tali omine in spem sublatus degressusque in urbem<a class="footnoteLink" href="#note_LCL312_280_1" id="target_note_LCL312_280_1"><sup>1</sup></a> largitione







</p></section><notes><section class="footnotes"><ul><li class="note" id="note_LCL312_280_1"><a class="footnoteCrossrefLink" href="#target_note_LCL312_280_1" title="Click to highlight in text"><sup class="lineRef">1</sup>urbem <span class="italic">Nipperdey:</span> urbe et.</a></li><script type="text/javascript">document.getElementById('note_LCL312_280_1').style.display = "none";</script></ul></section></notes></section>