<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


ime locos propinquare caelo precesque mortalium a deis nusquam propius audiri. Inde indulgentia numinum
illo in amne illisque silvis salem provenire, non ut alias apud gentes eluvie maris arescente unda, sed super ardentem arborum struem fusa ex contrariis inter se elementis, igne atque aquis, concretum. Sed bellum Hermunduris prosperum, Chattis exitiosius
fuit, quia victores diversam aciem Marti ac Mercurio sacravere, quo voto equi viri, cuncta<a class="footnoteLink" href="#note_LCL322_100_1" id="target_note_LCL322_100_1"><sup>1</sup></a> occidioni dantur. Et minae quidem hostiles in ipsos vertebant. Sed civitas Ubiorum socia nobis malo inproviso adflicta est. Nam ignes terra editi villas arva vicos passim corripiebant ferebanturque in ipsa conditae nuper coloniae moenia. Neque extingui poterant, non si imbres caderent, non fluvialibus aquis aut quo alio humore, donec inopia remedii et ira cladis agrestes quidam eminus saxa iacere, dein resistentibus flammis propius suggressi ictu fustium aliisque verberibus ut feras absterrebant: postremo tegmina corpori derepta iniciunt, quanto magis profana et usu polluta, tanto magis oppressura ignis.</p>
</section><notes><section class="footnotes"><ul><li class="note" id="note_LCL322_100_1"><a class="footnoteCrossrefLink" href="#target_note_LCL322_100_1" title="Click to highlight in text"><sup class="lineRef">1</sup>cuncta <span class="italic">Becher</span>: cuncta victa <span class="italic">Med.,</span> cuncta viva <span class="italic">Danesius.</span></a></li><script type="text/javascript">document.getElementById('note_LCL322_100_1').style.display = "none";</script></ul></section></notes></section>