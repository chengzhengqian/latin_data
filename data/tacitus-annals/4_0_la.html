<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

nullum nisi adversus Germanos supererat, abolendae magis infamiae ob amissum cum Quintilio Varo exercitum quam cupidine proferendi imperii aut dignum ob praemium. Domi res tranquillae, eadem magistratuum vocabula; iuniores post Actiacam victoriam, etiam senes plerique inter bella civium nati: quotus quisque reliquus, qui rem publicam vidisset?</p>
<p>IV. Igitur verso civitatis statu nihil usquam prisci et integri moris: omnes, exuta aequalitate, iussa principis aspectare, nulla in praesens formidine, dum Augustus aetate validus seque et domum et pacem sustentavit. Postquam provecta iam senectus aegro et corpore fatigabatur aderatque finis et spes novae, pauci bona libertatis in cassum disserere, plures bellum pavescere, alii cupere. Pars multo maxima imminentis dominos variis rumoribus differebant: trucem Agrippam et ignominia accensum, non aetate neque rerum experientia tantae moli parem; Tiberium Neronem maturum annis, spectatum bello, sed vetere atque insita Claudiae familiae superbia; multaque indicia saevitiae, quamquam premantur, erumpere. Hunc et prima ab infantia eductum in domo regnatrice; congestos iuveni consulatus, triumphos; ne iis quidem annis quibus Rhodi specie secessus exul<a class="footnoteLink" href="#note_LCL249_248_1" id="target_note_LCL249_248_1"><sup>1</sup></a> egerit aliud<a class="footnoteLink" href="#note_LCL249_248_2" id="target_note_LCL249_248_2"><sup>2</sup></a> quam iram et simulationem et secretas lubidines meditatum. Accedere matrem muliebri inpotentia:




</p></section><notes><section class="footnotes"><ul><li class="note" id="note_LCL249_248_1"><a class="footnoteCrossrefLink" href="#target_note_LCL249_248_1" title="Click to highlight in text"><sup class="lineRef">1</sup>exul <span class="italic">Muretus</span>: exulem.</a></li><script type="text/javascript">document.getElementById('note_LCL249_248_1').style.display = "none";</script><li class="note" id="note_LCL249_248_2"><a class="footnoteCrossrefLink" href="#target_note_LCL249_248_2" title="Click to highlight in text"><sup class="lineRef">2</sup>aliud <span class="italic">Nipperdey</span>: aliquid.</a></li><script type="text/javascript">document.getElementById('note_LCL249_248_2').style.display = "none";</script></ul></section></notes></section>