<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>XXXVII. Censusque quorundam senatorum iuvit. Quo magis mirum fuit quod preces Marci Hortali, nobilis iuvenis, in paupertate manifesta superbius accepisset. Nepos erat oratoris Hortensii, inlectus a divo Augusto liberalitate decies sestertii ducere uxorem, suscipere liberos, ne clarissima familia extingueretur. Igitur quattuor filiis ante limen curiae adstantibus, loco sententiae, cum in Palatio senatus haberetur, modo Hortensii inter oratores sitam imaginem, modo Augusti intuens, ad hunc modum coepit: “Patres conscripti, hos, quorum numerum et pueritiam videtis, non sponte sustuli sed quia princeps monebat; simul maiores mei meruerant ut posteros haberent. Nam ego, qui non pecuniam, non studia populi neque eloquentiam, gentile domus nostrae bonum, varietate temporum accipere vel parare potuissem, satis habebam, si tenues res meae nec mihi pudori nec cuiquam oneri forent. Iussus ab imperatore uxorem duxi. En stirps et progenies tot consulum, tot dictatorum. Nec ad invidiam ista, sed conciliandae misericordiae refero. Adsequėntur florente te, Caesar, quos dederis honores: interim Q. Hortensii<a class="footnoteLink" href="#note_LCL249_438_1" id="target_note_LCL249_438_1"><sup>1</sup></a> pronepotes, divi Augusti alumnos ab inopia defende.”</p>
</section><notes><section class="footnotes"><ul><li class="note" id="note_LCL249_438_1"><a class="footnoteCrossrefLink" href="#target_note_LCL249_438_1" title="Click to highlight in text"><sup class="lineRef">1</sup>interim Q. Hortensii <span class="italic">Beroaldus</span>: interimq; hortensq.</a></li><script type="text/javascript">document.getElementById('note_LCL249_438_1').style.display = "none";</script></ul></section></notes></section>