<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>XLV. Idem annus gravi igne urbem adfecit,<a class="footnoteLink" href="#note_LCL312_232_1" id="target_note_LCL312_232_1"><sup>1</sup></a> deusta parte circi, quae Aventino contigua, ipsoque Aventino; quod damnum Caesar ad gloriam vertit exsolutis domuum et insularum pretiis. Miliens sestertium in munificentia <span class="italic">ea</span><sup>2</sup> conlocatum, tanto acceptius in vulgum, quanto modicus privatis aedificationibus ne publice quidem nisi duo opera struxit, templum Augusto et scaenam Pompeiani theatri; eaque perfecta, contemptu ambitionis an per senectutem, haud dedicavit. Sed aestimando cuiusque detrimento quattuor progeneri Caesaris, Cn. Domitius, Cassius Longinus, M. Vinicius, Rubellius Blandus delecti additusque nominatione consulum P. Petronius. Et pro ingenio cuiusque quaesiti decretique in principem honores; quos omiserit receperitve, in incerto fuit ob propinquum vitae finem. Neque enim multo post supremi Tiberio consules, Cn. Acerronius C. Pontius, magistratum occepere, nimia iam potentia Macronis, qui gratiam Gai Caesaris numquam sibi neglectam acrius in dies fovebat impuleratque post mortem Claudiae, quam nuptam ei rettuli, uxorem suam Enniam imitando amorem iuvenem inlicere pactoque matrimonii








</p></section><notes><section class="footnotes"><ul><li class="note" id="note_LCL312_232_1"><a class="footnoteCrossrefLink" href="#target_note_LCL312_232_1" title="Click to highlight in text"><sup class="lineRef">1</sup>adfecit <span class="italic">Wurm</span>: adficit. &lt;ea&gt; <span class="italic">Otto.</span></a></li><script type="text/javascript">document.getElementById('note_LCL312_232_1').style.display = "none";</script></ul></section></notes></section>