<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>V. Ceterum Tiberio haud ingratum accidit turbari res Orientis, ut ea specie Germanicum suetis legionibus abstraheret novisque provinciis impositum dolo simul et casibus obiectaret. At ille, quanto acriora in eum studia militum et aversa patrui voluntas, celerandae victoriae intentior, tractare proeliorum vias et quae sibi tertium iam annum belligeranti saeva vel prospera evenissent. Fundi Germanos acie et iustis locis, iuvari silvis, paludibus, brevi aestate et praematura hieme; suum militem haud perinde vulneribus quam spatiis itinerum, damno armorum adfici; fessas Gallias ministrandis equis; longum impedimentorum agmen opportunum ad insidias, defensantibus iniquum. At si mare intretur, promptam ipsis possessionem et hostibus ignotam, simul bellum maturius incipi legionesque et commeatus pariter vehi; integrum equitem equosque per ora et alveos fluminum media in Germania fore.</p>
<p>VI. Igitur huc intendit, missis ad census Galliarum P. Vitellio et C. Antio.<a class="footnoteLink" href="#note_LCL249_390_1" id="target_note_LCL249_390_1"><sup>1</sup></a> Silius et Caecina<a class="footnoteLink" href="#note_LCL249_390_2" id="target_note_LCL249_390_2"><sup>2</sup></a> fabricandae classi praeponuntur. Mille naves sufficere visae properataeque, aliae breves, angusta puppi



</p></section><notes><section class="footnotes"><ul><li class="note" id="note_LCL249_390_1"><a class="footnoteCrossrefLink" href="#target_note_LCL249_390_1" title="Click to highlight in text"><sup class="lineRef">1</sup>C. Antio <span class="italic">Ursinius</span>: cantio.</a></li><script type="text/javascript">document.getElementById('note_LCL249_390_1').style.display = "none";</script><li class="note" id="note_LCL249_390_2"><a class="footnoteCrossrefLink" href="#target_note_LCL249_390_2" title="Click to highlight in text"><sup class="lineRef">2</sup>Silius et Caecina <span class="italic">Urlichs</span>: Silius et Anteius et Caecina.</a></li><script type="text/javascript">document.getElementById('note_LCL249_390_2').style.display = "none";</script></ul></section></notes></section>