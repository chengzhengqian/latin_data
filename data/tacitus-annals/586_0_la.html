<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2">
<p>IV. Interea senatus, propinquo iam lustrali certamine, ut dedecus averteret, offert imperatori victoriam cantus adicitque facundiae coronam, qua ludicra deformitas velaretur. Sed Nero nihil ambitu nec potestate senatus opus esse dictitans, se aequum adversum aemulos et religione iudicum meritam laudem adsecuturum, primo carmen in scaena recitat; mox flagitante vulgo ut omnia studia sua publicaret (haec enim verba dixere) ingreditur theatrum, cunctis citharae legibus obtemperans, ne fessus resideret, ne sudorem nisi ea, quam indutui gerebat, veste detergeret, ut nulla oris aut narium excrementa viserentur. Postremo flexus genu et coetum illum manu veneratus sententias iudicum opperiebatur ficto pavore. Et plebs quidem urbis, histrionum quoque gestus iuvare solita, personabat certis modis plausuque composito. Crederes laetari, ac fortasse laetabantur per incuriam publici flagitii.</p>
<p>V. Sed qui remotis e municipiis severaque<a class="footnoteLink" href="#note_LCL322_342_1" id="target_note_LCL322_342_1"><sup>1</sup></a> adhuc et antiqui moris retinente Italia,<a class="footnoteLink" href="#note_LCL322_342_1" id="target_note_LCL322_342_1"><sup>1</sup></a> quique per longinquas provincias lascivia inexperti officio legationum aut privata utilitate advenerant, neque aspectum illum tolerare neque labori inhonesto sufficere, cum manibus nesciis fatiscerent, turbarent gnaros ac saepe a militibus verberarentur, qui per cuneos stabant,

</p></section><notes><section class="footnotes"><ul><li class="note" id="note_LCL322_342_1"><a class="footnoteCrossrefLink" href="#target_note_LCL322_342_1" title="Click to highlight in text"><sup class="lineRef">1</sup>severaque... retinente Italia <span class="italic">Agricola:</span> severamque
... retinentes Italiam.</a></li><script type="text/javascript">document.getElementById('note_LCL322_342_1').style.display = "none";</script></ul></section></notes></section>