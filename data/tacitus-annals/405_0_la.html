<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

antepositis propugnaculis, ex quis catapultae ballistaeque tenderentur. Reliqua lacus classiarii tectis navibus obtinebant. Ripas et colles montium<span class="italic">que</span><a class="footnoteLink" href="#note_LCL312_398_1" id="target_note_LCL312_398_1"><sup>1</sup></a> edita in modum theatri multitudo innumera complevit, proximis e municipiis et alii urbe ex ipsa, visendi cupidine aut officio in principem. Ipse insigni paludamento neque procul Agrippina chlamyde aurata praesedere. Pugnatum quamquam inter sontis fortium virorum animo, ac post multum vulnerum occidioni exempti sunt.</p>
<p>LVII. Sed perfecto spectaculo apertum aquarum iter. Incuria operis manifesta fuit, haud satis depressi ad lacus ima vel media. Eoque, tempore interiecto, altius effossi specus, et contrahendae rursus multitudini gladiatorum spectaculum editur, inditis pontibus pedestrem ad pugnam. Quin et convivium effluvio lacus adpositum magna formidine cunctos adfecit, quia vis aquarum prorumpens proxima trahebat, convulsis ulterioribus aut fragore et sonitu exterritis. Simul Agrippina trepidatione principis usa ministrum operis Narcissum incusat cupidinis ac praedarum. Nec ille reticet, inpotentiam muliebrem nimiasque spes eius arguens.</p>
</section><notes><section class="footnotes"><ul><li class="note" id="note_LCL312_398_1"><a class="footnoteCrossrefLink" href="#target_note_LCL312_398_1" title="Click to highlight in text"><sup class="lineRef">1</sup>montiumque <span class="italic">Heraeus:</span> montium <span class="italic">Med</span>., ac montium <span class="italic">Puteolanus.</span></a></li><script type="text/javascript">document.getElementById('note_LCL312_398_1').style.display = "none";</script></ul></section></notes></section>