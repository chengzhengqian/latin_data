<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

eosdem labores perferre. Ac si quis tot casus vita superaverit, trahi adhuc diversas in terras, ubi per nomen agrorum uligines paludum vel inculta montium accipiant. Enimvero militiam ipsam gravem, infructuosam: denis in diem assibus animam et corpus aestimari; hinc vestem, arma, tentoria; hinc saevitiam centurionum et vacationes munerum redimi. At hercule verbera et vulnera, duram hiemem, exercitas aestates, bellum atrox aut sterilem pacem sempiterna. Nec aliud levamentum quam si certis sub legibus militia iniretur, ut singulos denarios mererent, sextus decumus stipendii annus finem adferret, ne ultra sub vexillis tenerentur, sed isdem in castris praemium pecunia solveretur. An praetorias cohortis, quae binos denarios acceperint,<a class="footnoteLink" href="#note_LCL249_276_1" id="target_note_LCL249_276_1"><sup>1</sup></a> quae post sedecim annos penatibus suis reddantur, plus periculorum suscipere? Non obtrectari a se urbanas excubias: sibi tamen apud horridas gentis e contuberniis hostem aspici.</p>
<p>XVIII. Adstrepebat vulgus, diversis incitamentis, hi verberum notas, illi canitiem, plurimi detrita



</p></section><notes><section class="footnotes"><ul><li class="note" id="note_LCL249_276_1"><a class="footnoteCrossrefLink" href="#target_note_LCL249_276_1" title="Click to highlight in text"><sup class="lineRef">1</sup>acceperint <span class="italic">Beroaldus</span>: accepit.</a></li><script type="text/javascript">document.getElementById('note_LCL249_276_1').style.display = "none";</script></ul></section></notes></section>