<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

fuit. Laudata est pro rostris a Gaio Caesare pronepote, qui mox rerum potitus est.</p>
<p>II. At Tiberius, quod supremis in matrem officiis defuisset, nihil mutata amoenitate vitae, magni tudinem negotiorum per litteras excusavit, honoresque memoriae eius ab senatu large decretos quasi per modestiam imminuit, paucis admodum receptis et addito, ne caelestis religio decerneretur: sic ipsam maluisse. Quin et parte eiusdem epistulae increpuit amicitias muliebris, Fufium consulem oblique perstringens. Is gratia Augustae floruerat, aptus adliciendis feminarum animis, dicax idem et Tiberium acerbis facetiis inridere solitus, quarum apud praepotentis in longum memoria est.</p>
<p>III. Ceterum ex eo praerupta iam et urguens dominatio: nam incolumi Augusta erat adhuc perfugium, quia Tiberio inveteratum erga matrem obsequium, neque Seianus audebat auctoritati parentis antire: tunc velut frenis exsoluti proruperunt, missaeque in Agrippinam ac Neronem litterae, quas pridem adlatas et cohibitas ab Augusta credidit vulgus: haud enim multum<a class="footnoteLink" href="#note_LCL312_138_1" id="target_note_LCL312_138_1"><sup>1</sup></a> post mortem eius recitatae sunt. Verba inerant quaesita asperitate: sed non arma, non rerum novarum studium, amores iuvenum et inpudicitiam nepoti obiectabat.




</p></section><notes><section class="footnotes"><ul><li class="note" id="note_LCL312_138_1"><a class="footnoteCrossrefLink" href="#target_note_LCL312_138_1" title="Click to highlight in text"><sup class="lineRef">1</sup>multum] multo <span class="italic">Heinsius, Halm.</span></a></li><script type="text/javascript">document.getElementById('note_LCL312_138_1').style.display = "none";</script></ul></section></notes></section>