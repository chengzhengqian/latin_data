<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

fungeretur peteretque militibus missionem ab sedecim annis; cetera mandaturos, ubi prima provenissent. Profecto iuvene, modicum otium: sed superbire miles, quod filius legati orator publicae causae satis ostenderet necessitate expressa quae per modestiam non obtinuissent.</p>
<p>XX. Interea manipuli, ante coeptam seditionem Nauportum missi ob itinera et pontes et alios usus, postquam turbatum in castris accepere, vexilla convellunt direptisque proximis vicis ipsoque Nauporto, quod municipii instar erat, retinentis centuriones inrisu et contumeliis, postremo verberibus insectantur, praecipua in Aufidienum Rufum praefectum castrorum ira, quem dereptum vehiculo sarcinis gravant aguntque primo in agmine, per ludibrium rogitantes an tam immensa onera, tam longa itinera libenter ferret. Quippe Rufus diu manipularis, dein centurio, mox castris praefectus, antiquam duramque militiam revocabat, vetus<a class="footnoteLink" href="#note_LCL249_280_1" id="target_note_LCL249_280_1"><sup>1</sup></a> operis ac laboris, et eo inmitior quia toleraverat.</p>
<p>XXI. Horum adventu redintegratur seditio et vagi circumiecta populabantur. Blaesus paucos, maxime praeda onustos, ad terrorem ceterorum adfici verberibus, claudi carcere iubet; nam etiam tum




</p></section><notes><section class="footnotes"><ul><li class="note" id="note_LCL249_280_1"><a class="footnoteCrossrefLink" href="#target_note_LCL249_280_1" title="Click to highlight in text"><sup class="lineRef">1</sup>vetus <span class="italic">Lipsius</span>: intus.</a></li><script type="text/javascript">document.getElementById('note_LCL249_280_1').style.display = "none";</script></ul></section></notes></section>