<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


interrogat an Seneca voluntariam mortem pararet. Tum tribunus nulla pavoris signa, nihil triste in verbis eius aut vultu deprensum confirmavit. Ergo regredi et indicere mortem iubetur. Tradit Fabius Rusticus non eo quo venerat itinere reditum, sed flexisse ad Faenium praefectum, et expositis Caesaris iussis an obtemperaret interrogavisse, monitumque ab eo ut exsequeretur, fatali omnium ignavia. Nam et Silvanus inter coniuratos erat augebatque scelera, in quorum ultionem consenserat. Voci tamen et aspectui pepercit intromisitque ad Senecam unum ex centurionibus, qui necessitatem ultimam denuntiaret.</p>
<p>LXII. Ille interritus poscit testamenti tabulas; ac denegante centurione conversus ad amicos, quando meritis eorum referre gratiam prohiberetur, quod unum iam et tamen pulcherrimum habeat, imaginem vitae suae relinquere testatur, cuius si memores essent, bonarum artium famam <span class="italic">pretium</span><a class="footnoteLink" href="#note_LCL322_314_1" id="target_note_LCL322_314_1"><sup>1</sup></a> tam constantis amicitiae laturos. Simul lacrimas eorum modo sermone, modo intentior in modum coercentis ad firmitudinem revocat, rogitans ubi praecepta sapientiae, ubi tot per annos meditata ratio adversum imminentia? Cui enim ignaram fuisse saevitiam Neronis? Neque aliud superesse post matrem fratremque<a class="footnoteLink" href="#note_LCL322_314_2" id="target_note_LCL322_314_2"><sup>2</sup></a> interfectos, quam ut educatoris praeceptorisque necem adiceret.</p>
</section><notes><section class="footnotes"><ul><li class="note" id="note_LCL322_314_1"><a class="footnoteCrossrefLink" href="#target_note_LCL322_314_1" title="Click to highlight in text"><sup class="lineRef">1</sup>&lt;pretium&gt; <span class="italic">Nipperdey.</span></a></li><script type="text/javascript">document.getElementById('note_LCL322_314_1').style.display = "none";</script><li class="note" id="note_LCL322_314_2"><a class="footnoteCrossrefLink" href="#target_note_LCL322_314_2" title="Click to highlight in text"><sup class="lineRef">2</sup>fratremque] fratresque <span class="italic">Nipperdey.</span></a></li><script type="text/javascript">document.getElementById('note_LCL322_314_2').style.display = "none";</script></ul></section></notes></section>