<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p class="noindent">simulque propulsaret hostem, castra metari in loco placuit, ut opus et alii proelium inciperent.</p>
<p>LXIV. Barbari perfringere stationes seque<a class="footnoteLink" href="#note_LCL249_352_1" id="target_note_LCL249_352_1"><sup>1</sup></a> inferre munitoribus nisi lacessunt, circumgrediuntur, occursant: miscetur operantium bellantiumque clamor. Et cuncta pariter Romanis adversa: locus uligine profunda; idem ad gradum instabilis, procedentibus lubricus; corpora gravia loricis; neque librare<a class="footnoteLink" href="#note_LCL249_352_2" id="target_note_LCL249_352_2"><sup>2</sup></a> pila inter undas poterant. Contra Cheruscis sueta apud paludes proelia, procera membra, hastae ingentes ad vulnera facienda, quamvis procul. Nox<a class="footnoteLink" href="#note_LCL249_352_3" id="target_note_LCL249_352_3"><sup>3</sup></a> demum inclinantis iam<a class="footnoteLink" href="#note_LCL249_352_4" id="target_note_LCL249_352_4"><sup>4</sup></a> legiones adversae pugnae exemit. Germani, ob prospera indefessi, ne tum quidem sumpta quiete, quantum aquarum circum surgentibus iugis oritur vertere in subiecta, mersaque humo et obruto quod effectum operis, duplicatus militi labor. Quadragesimum id stipendium Caecina parendi aut imperitandi habebat, secundarum ambiguarumque rerum sciens eoque interritus. Igitur, futura volvens, non aliud repperit quam ut hostem silvis coerceret, donec saucii quantumque gravioris agminis anteirent; nam medio montium et paludum porrigebatur planities, quae tenuem aciem pateretur. Deliguntur legiones quinta dextro lateri, unetvicesima in laevum, primani ducendum ad agmen, vicesimanus adversum secuturos.</p>
</section><notes><section class="footnotes"><ul><li class="note" id="note_LCL249_352_1"><a class="footnoteCrossrefLink" href="#target_note_LCL249_352_1" title="Click to highlight in text"><sup class="lineRef">1</sup>seque <span class="italic">Beroaldus</span>: soqui.</a></li><script type="text/javascript">document.getElementById('note_LCL249_352_1').style.display = "none";</script><li class="note" id="note_LCL249_352_2"><a class="footnoteCrossrefLink" href="#target_note_LCL249_352_2" title="Click to highlight in text"><sup class="lineRef">2</sup>librare <span class="italic">Beroaldus</span>: liberare.</a></li><script type="text/javascript">document.getElementById('note_LCL249_352_2').style.display = "none";</script><li class="note" id="note_LCL249_352_3"><a class="footnoteCrossrefLink" href="#target_note_LCL249_352_3" title="Click to highlight in text"><sup class="lineRef">3</sup>nox <span class="italic">Frobeniana</span> (1519): mox.</a></li><script type="text/javascript">document.getElementById('note_LCL249_352_3').style.display = "none";</script><li class="note" id="note_LCL249_352_4"><a class="footnoteCrossrefLink" href="#target_note_LCL249_352_4" title="Click to highlight in text"><sup class="lineRef">4</sup>iam <span class="italic">Freinsheim</span>: tam.</a></li><script type="text/javascript">document.getElementById('note_LCL249_352_4').style.display = "none";</script></ul></section></notes></section>