<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

voluisset. Fuit posthac in urbe neque honores adeptus est.</p>
<p>XXV. Relatum dein<a class="footnoteLink" href="#note_LCL249_562_1" id="target_note_LCL249_562_1"><sup>1</sup></a> de moderanda Papia Poppaea, quam senior Augustus post Iulias rogationes incitandis caelibum poenis et augendo aerario sanxerat. Nec ideo coniugia et educationes liberum frequentabantur praevalida orbitate; ceterum multitudo periclitantium gliscebat, cum omnis domus delatorum interpretationibus subverteretur, utque antehac flagitiis, ita tunc legibus laborabatur. Ea res admonet ut de principiis iuris et quibus modis ad hanc multitudinem infinitam ac varietatem legum perventum sit altius disseram.</p>
<p>XXVI. Vetustissimi mortalium, nulla adhuc mala libidine, sine probro, scelere eoque sine poena aut coercitionibus agebant. Neque praemiis opus erat cum honesta suopte ingenio peterentur; et ubi nihil contra morem cuperent, nihil per metum vetabantur. At postquam exui aequalitas et pro modestia ac pudore ambitio et vis incedebat, provenere dominationes multosque apud populos aeternum mansere. Quidam, statim aut postquam regum pertaesum, leges maluerunt. Hae primo rudibus hominum animis simplices erant; maximeque fama celebravit Cretensium, quas Minos, Spartanorum, quas Lycurgus, ac mox Atheniensibus quaesitiores






</p></section><notes><section class="footnotes"><ul><li class="note" id="note_LCL249_562_1"><a class="footnoteCrossrefLink" href="#target_note_LCL249_562_1" title="Click to highlight in text"><sup class="lineRef">1</sup>dein <span class="italic">Woelfflin</span>: deindo.</a></li><script type="text/javascript">document.getElementById('note_LCL249_562_1').style.display = "none";</script></ul></section></notes></section>