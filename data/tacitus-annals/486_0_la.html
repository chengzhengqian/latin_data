<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


Graeci amictus, quis per eos dies plerique incesserant, tum exoleverunt.</p>
<p>XXII. Inter quae et sidus cometes effulsit, de quo vulgi opinio est, tamquam mutationem regnis<a class="footnoteLink" href="#note_LCL322_142_1" id="target_note_LCL322_142_1"><sup>1</sup></a> portendat. Igitur quasi iam depulso Nerone, quisnam
deligeretur anquirebant. Et omnium ore Rubellius Plautus celebratur, cui nobilitas per matrem ex Iulia familia. Ipse placita maiorum colebat, habitu severo, casta et secreta domo, quantoque metu occultior, tanto plus famae adeptus. Auxit rumorem pari vanitate orta interpretatio fulguris. Nam quia discumbentis Neronis apud Simbruina stagna <span class="italic">in villa,</span><a class="footnoteLink" href="#note_LCL322_142_2" id="target_note_LCL322_142_2"><sup>2</sup></a> cui Sublaqueum nomen est, ictae dapes mensaque disiecta erat, idque finibus Tiburtum acciderat, unde paterna Plauto origo, hunc illum numine deum destinari credebant, fovebantque multi, quibus nova et ancipitia praecolere avida et plerumque fallax ambitio est. Ergo permotus his Nero componit ad Plautum litteras, consuleret quieti urbis seque prava diffamantibus subtraheret: esse illi per Asiam avitos agros, in quibus tuta et inturbida iuventa frueretur. Ita illuc cum coniuge Antistia et paucis familiarium concessit.</p>
</section><notes><section class="footnotes"><ul><li class="note" id="note_LCL322_142_1"><a class="footnoteCrossrefLink" href="#target_note_LCL322_142_1" title="Click to highlight in text"><sup class="lineRef">1</sup>regnis <span class="italic">Bentley</span> (<span class="italic">from</span> Luc. I. 529): regis.</a></li><script type="text/javascript">document.getElementById('note_LCL322_142_1').style.display = "none";</script><li class="note" id="note_LCL322_142_2"><a class="footnoteCrossrefLink" href="#target_note_LCL322_142_2" title="Click to highlight in text"><sup class="lineRef">2</sup>&lt;in villa&gt; <span class="italic">Bezzenberger.</span></a></li><script type="text/javascript">document.getElementById('note_LCL322_142_2').style.display = "none";</script></ul></section></notes></section>