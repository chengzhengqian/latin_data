<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2">
<p>XIX. Paucis post diebus Caesar auctor senatui fuit Vitellio atque Veranio et Servaeo sacerdotia tribuendi, Fulcinio suffragium ad honores pollicitus monuit ne facundiam violentia praecipitaret. Is finis fuit in ulciscenda Germanici morte, non modo apud illos homines qui tum agebant, etiam secutis temporibus vario rumore iactata. Adeo maxima quaeque ambigua sunt, dum alii quoquo modo audita pro compertis habent, alii vera in contrarium vertunt et gliscit utrumque posteritate. At Drusus urbe egressus repetendis auspiciis mox ovans introiit. Paucosque post dies Vipsania mater eius excessit, una omnium Agrippae liberorum miti obitu: nam ceteros manifestum ferro vel creditum est veneno aut fame extinctos.</p>
<p>XX. Eodem anno Tacfarinas, quem priore aestate<a class="footnoteLink" href="#note_LCL249_552_1" id="target_note_LCL249_552_1"><sup>1</sup></a> pulsum a Camillo memoravi, bellum in Africa renovat, vagis primum populationibus et ob pernicitatem inultis, dein vicos exscindere, trahere gravis praedas; prostremo haud procul Pagyda flumine cohortem Romanam circumsedit. Praeerat castello Decrius impiger manu, exercitus militia et illam obsidionem flagitii ratus. Is, cohortatus milites, ut copiam






</p></section><notes><section class="footnotes"><ul><li class="note" id="note_LCL249_552_1"><a class="footnoteCrossrefLink" href="#target_note_LCL249_552_1" title="Click to highlight in text"><sup class="lineRef">1</sup>[priore aestate] <span class="italic">Nipperdey.</span></a></li><script type="text/javascript">document.getElementById('note_LCL249_552_1').style.display = "none";</script></ul></section></notes></section>