<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

spem clementiae Romanae, pertulit patris mandata, benigneque exceptus cum praesidio Gallicam in ripam missus est. Germanico pretium fuit convertere agmen, pugnatumque in obsidentis, et ereptus Segestes magna cum propinquorum et clientium manu. Inerant feminae nobiles, inter quas uxor Arminii eademque filia Segestis, mariti magis quam parentis animo neque victa in lacrimas neque voce supplex; compressis intra sinum manibus gravidum uterum intuens. Ferebantur et spolia Varianae cladis, plerisque eorum qui tum in deditionem veniebant praedae data: simul Segestes ipse, ingens visu et memoria bonae societatis inpavidus.</p>
<p>LVIII. Verba eius in hunc modum fuere: â€œNon hic mihi primus erga populum Romanum fidei et constantiae dies. Ex quo a divo Augusto civitate donatus sum, amicos inimicosque ex vestris utilitatibus delegi, neque odio patriae (quippe proditores etiam iis quos anteponunt invisi sunt<a class="footnoteLink" href="#note_LCL249_340_1" id="target_note_LCL249_340_1"><sup>1</sup></a>), verum quia Romanis Germanisque idem conducere et pacem quam bellum probabam. Ergo raptorem filiae meae, violatorem foederis vestri, Arminium, apud Varum, qui tum exercitui praesidebat, reum feci. Dilatus segnitia ducis, quia parum praesidii in legibus erat, ut me et Arminium et conscios vinciret flagitavi: testis illa nox, mihi utinam potius novissima!</p>
</section><notes><section class="footnotes"><ul><li class="note" id="note_LCL249_340_1"><a class="footnoteCrossrefLink" href="#target_note_LCL249_340_1" title="Click to highlight in text"><sup class="lineRef">1</sup>invisi sunt <span class="italic">Beroaldus</span>: invisunt.</a></li><script type="text/javascript">document.getElementById('note_LCL249_340_1').style.display = "none";</script></ul></section></notes></section>