<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

Metanti castra Caesari Angrivariorum<a class="footnoteLink" href="#note_LCL249_396_1" id="target_note_LCL249_396_1"><sup>1</sup></a> defectio a tergo nuntiatur: missus ilico Stertinius cum equite et armatura levi igne et caedibus perfidiam ultus est.</p>
<p>IX. Flumen Visurgis Romanos Cheruscosque interfluebat; eius in ripa cum ceteris primoribus Arminius adstitit, quaesitoque an Caesar venisset, postquam adesse responsum est, ut liceret cum fratre conloqui oravit. Erat is in exercitu cognomento Flavus, insignis fide et amisso per vulnus oculo paucis ante annis duce Tiberio. Tum permissu * *<a class="footnoteLink" href="#note_LCL249_396_2" id="target_note_LCL249_396_2"><sup>2</sup></a> progressusque salutatur ab Arminio; qui amotis stipatoribus, ut sagittarii nostra pro ripa dispositi abscederent postulat, et postquam digressi, unde ea deformitas oris interrogat fratrem. Illo locum et proelium referente, quodnam praemium recepisset exquirit. Flavus aucta stipendia, torquem et coronam aliaque militaria dona memorat, inridente Arminio vilia servitii pretia.</p>
<p>X. Exim diversi ordiuntur, hic magnitudinem Romanam, opes Caesaris et victis gravis poenas, in deditionem venienti paratam clementiam; neque coniugem et filium eius hostiliter haberi: ille fas






</p></section><notes><section class="footnotes"><ul><li class="note" id="note_LCL249_396_1"><a class="footnoteCrossrefLink" href="#target_note_LCL249_396_1" title="Click to highlight in text"><sup class="lineRef">1</sup>Angrivariorum] Ampsivariorum <span class="italic">Giefers</span>.</a></li><script type="text/javascript">document.getElementById('note_LCL249_396_1').style.display = "none";</script><li class="note" id="note_LCL249_396_2"><a class="footnoteCrossrefLink" href="#target_note_LCL249_396_2" title="Click to highlight in text"><sup class="lineRef">2</sup>**<span class="italic">Nipperdey</span>.</a></li><script type="text/javascript">document.getElementById('note_LCL249_396_2').style.display = "none";</script></ul></section></notes></section>