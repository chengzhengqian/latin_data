<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

apud exercitus Agrippinam quam legatos, quam duces; conpressam a muliere seditionem, cui nomen principis obsistere non quiverit. Accendebat haec onerabatque Seianus, peritia morum Tiberii odia in longum iaciens, quae reconderet auctaque promeret.</p>
<p>LXX. At Germanicus legionum, quas navibus vexerat, secundam et quartam decimam itinere terrestri P. Vitellio ducendas tradit, quo levior classis vadoso mari innaret vel reciproco sideret. Vitellius primum iter sicca humo aut modice adlabente aestu quietum habuit; mox inpulsu aquilonis, simul sidere aequinoctii, quo maxime tumescit Oceanus, rapi agique agmen. Et opplebantur terrae: eadem freto, litori, campis facies, neque discerni poterant incerta ab solidis, brevia a profundis. Sternuntur fluctibus, hauriuntur gurgitibus; iumenta, sarcinae, corpora exanima interfluunt, occursant. Permiscentur inter se manipuli, modo pectore, modo ore tenus extantes, aliquando subtracto solo disiecti aut obruti. Non vox et mutui hortatus iuvabant adversante unda; nihil strenuus ab ignavo, sapiens ab inprudenti,<a class="footnoteLink" href="#note_LCL249_362_1" id="target_note_LCL249_362_1"><sup>1</sup></a> consilia a casu differre: cuncta pari violentia involvebantur. Tan-dem





</p></section><notes><section class="footnotes"><ul><li class="note" id="note_LCL249_362_1"><a class="footnoteCrossrefLink" href="#target_note_LCL249_362_1" title="Click to highlight in text"><sup class="lineRef">1</sup>ab imprudenti <span class="italic">Lipsius</span>: aprudenti.</a></li><script type="text/javascript">document.getElementById('note_LCL249_362_1').style.display = "none";</script></ul></section></notes></section>