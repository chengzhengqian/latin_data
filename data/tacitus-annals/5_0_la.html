<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

serviendum feminae duobusque insuper adulescentibus qui rem publicam interim premant quandoque distrahant.</p>
<p>V. Haec atque talia agitantibus gravescere valetudo Augusti et quidam scelus uxoris suspectabant. Quippe rumor incesserat paucos ante mensis Augustum, electis consciis et comite uno Fabio Maximo, Planasiam vectum ad visendum Agrippam; multas Illic utrimque lacrimas et signa caritatis spemque ex eo fore ut iuvenis penatibus avi redderetur: quod Maximum uxori Marciae aperuisse, illam Liviae. Gnarum<a class="footnoteLink" href="#note_LCL249_250_1" id="target_note_LCL249_250_1"><sup>1</sup></a> id Caesari; neque multo post extincto Maximo, dubium an quaesita morte, auditos in funere eius Marciae gemitus semet incusantis quod causa exitii marito fuisset. Vtcumque se ea res habuit, vixdum ingressus Illyricum Tiberius properis matris litteris accitur; neque satis conpertum est, spirantem adhuc Augustum apud urbem Nolam an exanimem reppererit. Acribus namque custodiis domum et vias saepserat Livia, laetique interdum nuntii vulgabantur, donec provisis quae tempus monebat simul excessisse Augustum et rerum potiri Neronem fama eadem tulit.</p>
<p>VI. Primum facinus novi principatus fuit Postumi Agrippae caedes, quem ignarum inermumque



</p></section><notes><section class="footnotes"><ul><li class="note" id="note_LCL249_250_1"><a class="footnoteCrossrefLink" href="#target_note_LCL249_250_1" title="Click to highlight in text"><sup class="lineRef">1</sup>gnarum <span class="italic">Lipsius</span>: gnavum (<span class="italic">primitus</span> cnavum).</a></li><script type="text/javascript">document.getElementById('note_LCL249_250_1').style.display = "none";</script></ul></section></notes></section>