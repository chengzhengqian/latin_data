<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

aliaque solita censerent, nisi quod M. Silanus ex contumelia consulatus honorem principibus petivit dixitque pro sententia ut publicis privatisve monimentis, ad memoriam temporum, non consulum nomina praescriberentur, sed eorum qui tribuniciam potestatem gererent. At Q.<a class="footnoteLink" href="#note_LCL249_614_1" id="target_note_LCL249_614_1"><sup>1</sup></a> Haterius cum eius diei senatus consulta aureis litteris figenda in curia censuisset deridiculo fuit senex foedissimae adulationis tantum infam a usurus.</p>
<p>LVIII. Inter quae provincia Africa Iunio Blaeso prorogata, Servius Maluginensis flamen Dialis ut Asiam sorte haberet postulavit, frustra vulgatum dictitans non licere Dialibus egredi Italia neque aliud ius suum quam Martialium Quirinaliumque flaminum: porro, si hi duxissent provincias, cur Dialibus id vetitum? Nulla de eo populi scita, non in libris caerimoniarum reperiri. Saepe pontifices Dialia sacra fecisse, si flamen valetudine aut munere publico impediretur. Quinque<a class="footnoteLink" href="#note_LCL249_614_2" id="target_note_LCL249_614_2"><sup>2</sup></a> et septuaginta annis post Cornelii Merulae caedem, neminem suffectum neque tamen cessavisse religiones. Quod si per tot annos possit non creari nullo sacrorum damno, quanto facilius afuturum ad unius anni proconsulare im-perium?







</p></section><notes><section class="footnotes"><ul><li class="note" id="note_LCL249_614_1"><a class="footnoteCrossrefLink" href="#target_note_LCL249_614_1" title="Click to highlight in text"><sup class="lineRef">1</sup>at Q. <span class="italic">Lipsius</span>: atque.</a></li><script type="text/javascript">document.getElementById('note_LCL249_614_1').style.display = "none";</script><li class="note" id="note_LCL249_614_2"><a class="footnoteCrossrefLink" href="#target_note_LCL249_614_2" title="Click to highlight in text"><sup class="lineRef">2</sup>quinque <span class="italic">Lachmann</span>: duobus.</a></li><script type="text/javascript">document.getElementById('note_LCL249_614_2').style.display = "none";</script></ul></section></notes></section>