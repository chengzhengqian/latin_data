<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

domui Caesarum noverca. Nihil deorum honoribus relictum, cum se templis et effigie numinum per flamines et sacerdotes coli vellet. Ne Tiberium quidem caritate aut rei publicae cura successorem adscitum, sed, quoniam adrogantiam saevitiamque eius introspexerit, comparatione deterrima sibi gloriam quaesivisse. Etenim Augustus, paucis ante annis, cum Tiberio tribuniciam potestatem a patribus rursum postularet, quamquam honora oratione, quaedam de habitu cultuque et institutis eius iecerat, quae velut excusando exprobraret. Ceterum sepultura more perfecta, templum et caelestes religiones decernuntur.</p>
<p>XI. Versae inde ad Tiberium preces. Et ille varie<a class="footnoteLink" href="#note_LCL249_264_1" id="target_note_LCL249_264_1"><sup>1</sup></a> disserebat de magnitudine imperii, sua modestia. Solam divi Augusti mentem tantae molis capacem: se in partem curarum ab illo vocatum experiendo didicisse quam arduum, quam subiectum fortunae regendi cuncta onus. Proinde, in civitate tot illustribus viris subnixa, non ad unum omnia deferrent: plures facilius munia rei publicae sociatis laboribus exsecuturos. Plus in oratione tali dignitatis quam fidei erat; Tiberioque, etiam in rebus quas non occuleret, seu natura sive adsuetudine, suspensa semper et obscura verba; tunc vero nitenti ut sensus



</p></section><notes><section class="footnotes"><ul><li class="note" id="note_LCL249_264_1"><a class="footnoteCrossrefLink" href="#target_note_LCL249_264_1" title="Click to highlight in text"><sup class="lineRef">1</sup>varie <span class="italic">Beroaldus</span>: variae.</a></li><script type="text/javascript">document.getElementById('note_LCL249_264_1').style.display = "none";</script></ul></section></notes></section>