<section class="div1 language" lang="la"><header><hgroup><h1>The Annals of Tacitus</h1></hgroup></header><section class="div2"><p class="noindent">


alterius flagrantissima flagitia.<a class="footnoteLink" href="#note_LCL322_188_1" id="target_note_LCL322_188_1"><sup>1</sup></a> Quippe Caesar duos praetoriis cohortibus imposuerat, Faenium Rufum ex vulgi favore, quia rem frumentariam sine quaestu tractabat, Sofonium Tigellinum, veterem inpudicitiam atque infamiam in eo secutus. Atque illi pro cognitis moribus fuere, validior Tigellinus in animo principis et intimis libidinibus adsumptus, prospera populi et militum fama Rufus, quod apud Neronem adversum experiebatur.</p>
<p>LII. Mors Burri infregit Senecae potentiam, quia nec bonis artibus idem virium erat altero velut duce amoto, et Nero ad deteriores inclinabat. Hi variis criminationibus Senecam adoriuntur, tamquam ingentis
et privatum modum evectas opes adhuc augeret, quodque studia civium in se verteret, hortorum quoque amoenitate et villarum magnificentia
quasi principem supergrederetur. Obiciebant
etiam eloquentiae laudem uni sibi adsciscere et carmina crebrius factitare, postquam Neroni amor eorum venisset. Nam oblectamentis principis palam iniquum detrectare vim eius equos regentis, inludere voces,<a class="footnoteLink" href="#note_LCL322_188_2" id="target_note_LCL322_188_2"><sup>2</sup></a> quotiens caneret. Quem ad finem nihil in re publica clarum fore, quod non ab illo reperiri credatur?
Certe finitam Neronis pueritiam et robur





</p></section><notes><section class="footnotes"><ul><li class="note" id="note_LCL322_188_1"><a class="footnoteCrossrefLink" href="#target_note_LCL322_188_1" title="Click to highlight in text"><sup class="lineRef">1</sup>flagitia <span class="italic">Orelli:</span> flagitia. adulteria.</a></li><script type="text/javascript">document.getElementById('note_LCL322_188_1').style.display = "none";</script><li class="note" id="note_LCL322_188_2"><a class="footnoteCrossrefLink" href="#target_note_LCL322_188_2" title="Click to highlight in text"><sup class="lineRef">2</sup>voces] vocem <span class="italic">Muratus.</span></a></li><script type="text/javascript">document.getElementById('note_LCL322_188_2').style.display = "none";</script></ul></section></notes></section>