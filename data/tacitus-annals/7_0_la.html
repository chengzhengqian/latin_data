<section class="div1 language" lang="la"><header><hgroup><h1>The Annals Of Tacitus</h1></hgroup></header><section class="div2"><p class="noindent">

patres, eques. Quanto quis inlustrior, tanto magis falsi ac festinantes, vultuque composito, ne laeti excessu principis neu tristiores<a class="footnoteLink" href="#note_LCL249_254_1" id="target_note_LCL249_254_1"><sup>1</sup></a> primordio, lacrimas, gaudium, questus, adulationem<a class="footnoteLink" href="#note_LCL249_254_2" id="target_note_LCL249_254_2"><sup>2</sup></a> miscebant. Sex. Pompeius et Sex. Appuleius consules primi in verba Tiberii Caesaris iuravere, apudque eos Seius Strabo et C. Turranius, ille praetoriarum cohortium praefectus, hic annonae; mox senatus milesque et populus. Nam Tiberius cuncta per consules incipiebat tamquam vetere re publica et ambiguus imperandi: ne edictum quidem, quo patres in curiam vocabat, nisi tribuniciae potestatis praescriptione posuit sub Augusto acceptae. Verba edicti fuere pauca et sensu permodesto: de honoribus parentis consulturum, neque abscedere a corpore, idque unum ex publicis muneribus usurpare. Sed, defuncto Augusto, signum praetoriis cohortibus ut imperator dederat; excubiae, arma, cetera aulae; miles in forum, miles in curiam comitabatur. Litteras ad exercitus tamquam adepto principatu misit, nusquam cunctabundus nisi cum in senatu loqueretur. Causa praecipua ex formidine, ne Germanicus, in cuius manu tot legiones, immensa sociorum auxilia, mirus apud populum favor, habere imperium quam exspectare


</p></section><notes><section class="footnotes"><ul><li class="note" id="note_LCL249_254_1"><a class="footnoteCrossrefLink" href="#target_note_LCL249_254_1" title="Click to highlight in text"><sup class="lineRef">1</sup>tristiores <span class="italic">Beroaldus</span>: tristior.</a></li><script type="text/javascript">document.getElementById('note_LCL249_254_1').style.display = "none";</script><li class="note" id="note_LCL249_254_2"><a class="footnoteCrossrefLink" href="#target_note_LCL249_254_2" title="Click to highlight in text"><sup class="lineRef">2</sup>adulationem <span class="italic">Heinsius</span>: adulatione.</a></li><script type="text/javascript">document.getElementById('note_LCL249_254_2').style.display = "none";</script></ul></section></notes></section>