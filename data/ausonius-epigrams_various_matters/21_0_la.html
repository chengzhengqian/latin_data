<section class="div1 language" lang="la"><header><hgroup><h1>Ausonius</h1></hgroup></header><section class="div2">
<h3><span class="sc">LXV.—De Laide dicante Veneri Speculum suum</span></h3>
<p class="lineGroup">
<span class="line"><span class="sc">Lais</span> anus Veneri speculum dico: dignum habeat se</span><span class="linebreak"></span>
<span class="line indent2">aeterna aeternum forma ministerium.</span><span class="linebreak"></span>
<span class="line">at mihi nullus in hoc usus, quia cernere talem,</span><span class="linebreak"></span>
<span class="line indent2">qualis sum, nolo, qualis eram, nequeo.</span><span class="linebreak"></span>
</p>
<h3><span class="sc">LXVI.—[De Castore, Polluce et Helena]</span></h3>
<p class="lineGroup">
<span class="line"><span class="sc">Istos</span> tergemino nasci quos cernis ab ovo,</span><span class="linebreak"></span>
<span class="line">patribus ambiguis et matribus adsere natos.</span><span class="linebreak"></span>
<span class="line">hos genuit Nemesis, sed Leda puerpura fovit;</span><span class="linebreak"></span>
<span class="line">Tyndareus pater his et Iuppiter: hic putat, hic scit.</span><span class="linebreak"></span>
</p>
<h3><span class="sc">LXVII.—De Imagine Veneris sculpta a Praxitele</span></h3>
<p class="lineGroup">
<span class="line"><span class="sc">Vera</span> Venus Gnidiam cum vidit Cyprida, dixit:</span><span class="linebreak"></span>
<span class="line indent2">“Vidisti nudam me, puto, Praxitele.”</span><span class="linebreak"></span>
<span class="line">“Non vidi, nec fas: sed ferro opus omne polimus.</span><span class="linebreak"></span>
<span class="line indent2">ferrum Gradivi Martis in arbitrio.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>qualem igitur domino scierant placuisse Cytheren,</span><span class="linebreak"></span>
<span class="line indent2">talem fecerunt ferrea caela deam.”</span><span class="linebreak"></span>
</p>
<h3><span class="sc">LXVIII.—In Buculam Aeream Myronis</span></h3>
<p class="lineGroup">
<span class="line"><span class="sc">Bucula</span> sum, caelo genitoris facta Myronis</span><span class="linebreak"></span>
<span class="line indent2">aerea: nec factam me puto, sed genitam,</span><span class="linebreak"></span>
<span class="line">sic me taurus init, sic proxima bucula mugit,</span><span class="linebreak"></span>
<span class="line indent2">sic vitulus sitiens ubera nostra petit.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>