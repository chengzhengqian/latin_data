<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">sum dea, quae factique et non facti exigo poenas,</span><span class="linebreak"></span>
<span class="line indent2">nempe ut paeniteat. sic <span class="sc">metanoea</span> vocor.</span><span class="linebreak"></span>
<span class="line">tu modo dic, quid agat tecum. quandoque volavi,</span><span class="linebreak"></span>
<span class="line indent2">haec manet; hanc retinent, quos ego praeterii.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>tu quoque dum rogitas, dum percontando moraris,</span><span class="linebreak"></span>
<span class="line indent2">elapsam dices me tibi de manibus.</span><span class="linebreak"></span>
</p>
<h3><span class="sc">XXXIV.—Ad Gallam Puellam iam Senescentem</span></h3>
<p class="lineGroup">
<span class="line"><span class="sc">Dicebam</span> tibi: “Galla, senescimus; effugit aetas,</span><span class="linebreak"></span>
<span class="line indent2">utere rene tuo: casta puella anus est.”</span><span class="linebreak"></span>
<span class="line">sprevisti. obrepsit non intellecta senectus</span><span class="linebreak"></span>
<span class="line indent2">nec revocare potes, qui periere, dies.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>nunc piget et quereris, quod non aut ista voluntas</span><span class="linebreak"></span>
<span class="line indent2">tunc fuit, aut non est nunc ea forma tibi.</span><span class="linebreak"></span>
<span class="line">da tamen amplexus oblitaque gaudia iunge.</span><span class="linebreak"></span>
<span class="line indent2">da: fruar, et si non quod volo, quod volui.</span><span class="linebreak"></span>
</p>
<h3><span class="sc">XXXV.—De Lepore capto a Cane Marino</span></h3>
<p class="lineGroup">
<span class="line"><span class="sc">Trinacrii</span> quondam currentem in litoris ora</span><span class="linebreak"></span>
<span class="line indent2">ante canes leporem caeruleus rapuit.</span><span class="linebreak"></span>
<span class="line">at lepus: “In me omnis terrae pelagique rapina est,</span><span class="linebreak"></span>
<span class="line indent2">forsitan et caeli; si canis astra tenet.”</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>