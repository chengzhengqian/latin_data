<section class="div1 language" lang="la"><header><hgroup><h1>Ausonius</h1></hgroup></header><section class="div2">
<h3><span class="sc">XXXIX.—De Opinione quam de illo habebat eius Uxor</span></h3>
<p class="lineGroup">
<span class="line"><span class="sc">Laidas</span> et Glyceras, lascivae nomina famae,</span><span class="linebreak"></span>
<span class="line indent2">coniunx in nostro carmine cum legeret,</span><span class="linebreak"></span>
<span class="line">ludere me dixit falsoque in amore iocari.</span><span class="linebreak"></span>
<span class="line indent2">tanta illi nostra est de probitate fides.</span><span class="linebreak"></span>
</p>
<h3><span class="sc">XL.—Ad Uxorem</span></h3>
<p class="lineGroup">
<span class="line"><span class="sc">Uxor</span>, vivamus quod viximus, et teneamus</span><span class="linebreak"></span>
<span class="line indent2">nomina, quae primo sumpsimus in thalamo:</span><span class="linebreak"></span>
<span class="line">nec ferat ulla dies, ut commutemur in aevo;</span><span class="linebreak"></span>
<span class="line indent2">quin tibi sim iuvenis tuque puella mihi.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Nestore sim quamvis provectior aemulaque annis</span><span class="linebreak"></span>
<span class="line indent2">vincas Cumanam tu quoque Deiphoben;</span><span class="linebreak"></span>
<span class="line">nos ignoremus, quid sit matura senectus.</span><span class="linebreak"></span>
<span class="line indent2">scire aevi meritum, non numerare decet.</span><span class="linebreak"></span>
</p>
<h3><span class="sc">XLI.—In Meroen Anum ebriosam</span></h3>
<p class="lineGroup">
<span class="line"><span class="sc">Qui</span> primus, <span class="sc">meroe</span>, nomen tibi condidit, ille</span><span class="linebreak"></span>
<span class="line indent2">Thesidae nomen condidit Hippolyto.</span><span class="linebreak"></span>
<span class="line">nam divinare est, nomen componere, quod sit</span><span class="linebreak"></span>
<span class="line indent2">fortunae et morum vel necis indicium.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Protesilae, tibi nomen sic fata dederunt,</span><span class="linebreak"></span>
<span class="line indent2">victima quod Troiae prima futurus eras.</span><span class="linebreak"></span>
<span class="line">Idmona quod vatem, medicum quod Iapyga dicunt,</span><span class="linebreak"></span>
<span class="line indent2">discendas artes nomina praeveniunt.</span><span class="linebreak"></span>
<span class="line">et tu sic Meroe, non quod sis atra colore,</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>ut quae Niliaca nascitur in Meroe;</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>