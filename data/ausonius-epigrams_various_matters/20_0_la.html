<section class="div1 language" lang="la"><header><hgroup><h1>Ausonius</h1></hgroup></header><section class="div2">
<h3><span class="sc">LXI.—De Verbis Rufi</span></h3>
<p class="lineGroup">
<span class="line"><span class="sc">Rufus</span> vocatus rhetor olim ad nuptias,</span><span class="linebreak"></span>
<span class="line indent2">celebri ut fit in convivio,</span><span class="linebreak"></span>
<span class="line">grammaticae ut artis se peritum ostenderet,</span><span class="linebreak"></span>
<span class="line indent2">haec vota dixit nuptiis:</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>“Et masculini et feminini gignite</span><span class="linebreak"></span>
<span class="line indent2">generisque neutri filios.”</span><span class="linebreak"></span>
</p>
<h3><span class="sc">LXII.—De Glaucia inmatura Morte praevento</span></h3>
<p class="lineGroup">
<span class="line"><span class="sc">Laeta</span> bis octono tibi iam sub consule pubes</span><span class="linebreak"></span>
<span class="line indent2">cingebat teneras, Glaucia adulte, genas.</span><span class="linebreak"></span>
<span class="line">et iam desieras puer anne puella videri:</span><span class="linebreak"></span>
<span class="line indent2">cum properata dies abstulit omne decus.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>sed neque functorum socius miscebere vulgo</span><span class="linebreak"></span>
<span class="line indent2">nec metues Stygios flebilis umbra lacus,</span><span class="linebreak"></span>
<span class="line">verum aut Persephonae Cinyreius ibis Adonis,</span><span class="linebreak"></span>
<span class="line indent2">aut Iovis Elysii tu Catamitus eris.</span><span class="linebreak"></span>
</p>
<h3><span class="sc">LXIII.—In Signum Marmoreum Niobes</span></h3>
<p class="lineGroup">
<span class="line"><span class="sc">Vivebam</span>: sum facta silex, quae deinde polita</span><span class="linebreak"></span>
<span class="line indent2">Praxiteli manibus vivo iterum Niobe.</span><span class="linebreak"></span>
<span class="line">reddidit artificis manus omnia, sed sine sensu:</span><span class="linebreak"></span>
<span class="line indent2">hunc ego, cum laesi numina, non habui.</span><span class="linebreak"></span>
</p>
<h3><span class="sc">LXIV.—De Pallade volente certare Armis cum Venere</span></h3>
<p class="lineGroup">
<span class="line"><span class="sc">Armatam</span> vidit Venerem Lacedaemone Pallas.</span><span class="linebreak"></span>
<span class="line indent2">“Nunc certemus,” ait, “iudice vel Paride.”</span><span class="linebreak"></span>
<span class="line">cui Venus: “Armatam tu me, temeraria, temnis,</span><span class="linebreak"></span>
<span class="line indent2">quae, quo te vici tempore, nuda fui?”</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>