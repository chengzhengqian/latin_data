<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">paulo post ipsum videt, aut vidisse putavit,</span><span class="linebreak"></span>
<span class="line indent2">pallentem et multa mortis in effigie.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>“Quis tu?” “Gaius,” ait. “Vivisne?” hic abnuit. “Et quid</span><span class="linebreak"></span>
<span class="line indent2">nunc agis hic?” “Missu Ditis, ait, venio,</span><span class="linebreak"></span>
<span class="line">ut, quia notitiam rerumque hominumque tenerem,</span><span class="linebreak"></span>
<span class="line indent2">accirem medicos.” Eunomus obriguit.</span><span class="linebreak"></span>
<span class="line">tum Gaius: “Metuas nihil, Eunome. dixi ego et omnes,</span><span class="linebreak"></span>
<span class="line indent1"><span class="br"></span><span class="lineNumber">10</span><span class="br"></span>nullum, qui saperet, dicere te medicum.”</span><span class="linebreak"></span>
</p>
<h3><span class="sc">V.—In Hominem Vocis Absonae</span></h3>
<p class="lineGroup">
<span class="line"><span class="sc">Latratus</span> catulorum, hinnitus fingis equorum,</span><span class="linebreak"></span>
<span class="line indent2">caprigenumque pecus lanigerosque greges</span><span class="linebreak"></span>
<span class="line">balatu adsimulas; asinos quoque rudere dicas,</span><span class="linebreak"></span>
<span class="line indent2">cum vis Arcadicum fingere, Marce, pecus.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>gallorum cantus et ovantes gutture corvos</span><span class="linebreak"></span>
<span class="line indent2">et quidquid vocum belua et ales habet,</span><span class="linebreak"></span>
<span class="line">omnia cum simules ita vere, ut ficta negentur,</span><span class="linebreak"></span>
<span class="line indent2">non potes humanae vocis habere sonum.</span><span class="linebreak"></span>
</p>
<h3><span class="sc">VI.—De Auxilio Grammatico</span></h3>
<p class="lineGroup">
<span class="line"><span class="sc">Emendata</span> potest quaenam vox esse magistri,</span><span class="linebreak"></span>
<span class="line indent2">nomen qui proprium cum vitio loquitur?</span><span class="linebreak"></span>
<span class="line">auxilium te nempe vocas, inscite magister?</span><span class="linebreak"></span>
<span class="line indent2">da rectum casum: iam solicismus eris.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>