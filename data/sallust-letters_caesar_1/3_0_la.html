<section class="div1 language" lang="la"><header><hgroup><h1>SALLUST</h1></hgroup></header>
<p><span class="br"></span><span class="lineNumber">2</span><span class="br"></span>Bellum tibi fuit, imperator, cum homine claro, magnis opibus, avido potentiae, maiore fortuna quam sapientia, quem secuti sunt pauci per suam iniuriam tibi inimici, item quos adfinitas aut alia necessitudo traxit.—<span class="br"></span><span class="lineNumber">3</span><span class="br"></span>Nam particeps dominationis neque fuit quisquam neque, si pati potuisset, orbis terrarum bello concussus foret.—<span class="br"></span><span class="lineNumber">4</span><span class="br"></span>Cetera multitudo volgi more magis quam iudicio, post alius alium quasi prudentiorem secuti. <span class="br"></span><span class="lineNumber">5</span><span class="br"></span>Per idem tempus maledictis ineiquorum occupandae rei publicae in spem adducti homines, quibus omnia probro ac luxuria polluta erant, concurrere in castra tua et aperte quieteis mortem, rapinas, postremo omnia quae corrupto animo lubebat, minitari. <span class="br"></span><span class="lineNumber">6</span><span class="br"></span>Ex queis magna pars, ubi neque creditum condonarei<a class="footnoteLink" href="#note_LCL522_482_2" id="target_note_LCL522_482_2"><sup>2</sup></a> neque te civibus sicuti hostibus uti vident, defluxere, pauci restitere, quibus maius otium in castris quam Romae futurum erat: tanta vis creditorum inpendebat. <span class="br"></span><span class="lineNumber">7</span><span class="br"></span>Sed ob easdem causas immane dictust quanti et quam multi mortales postea ad Pompeium discesserint, eoque per omne tempus belli quasi sacro atque inspoliato fano debitores usi.</p>
<notes><section class="footnotes"><ul><li class="note" id="note_LCL522_482_2"><a class="footnoteCrossrefLink" href="#target_note_LCL522_482_2" title="Click to highlight in text"><sup class="lineRef">2</sup><span class="italic">Jordan</span>: condonari <span class="italic">Cortius</span>: condonare <span class="italic">V</span></a></li><script type="text/javascript">document.getElementById('note_LCL522_482_2').style.display = "none";</script></ul></section></notes></section>