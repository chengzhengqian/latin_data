<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">ius ille et icti foederis testes deos</span><span class="linebreak"></span>
<span class="line">invocat et Argos exul atque urbes movet</span><span class="linebreak"></span>
<span class="line">Graias in arma. non levis fessis venit</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>ruina Thebis: tela flammae vulnera</span><span class="linebreak"></span>
<span class="line">instant et istis si quod est maius malum,</span><span class="linebreak"></span>
<span class="line">ut esse genitos nemo non ex me sciat.</span><span class="linebreak"></span>
</p></div><div class="sp"><span class="speaker"><span class="sc">antigona</span></span><p class="lineGroup">
<span class="line">Si nulla, genitor, causa vivendi tibi est,</span><span class="linebreak"></span>
<span class="line">haec una abunde est, ut pater natos regas</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>graviter furentes. tu impii belli minas</span><span class="linebreak"></span>
<span class="line">avertere unus tuque vecordes potes</span><span class="linebreak"></span>
<span class="line">inhibere iuvenes, civibus pacem dare,</span><span class="linebreak"></span>
<span class="line">patriae quietem, foederi laeso fidem.</span><span class="linebreak"></span>
<span class="line">vitam tibi ipse si negas, multis negas.</span><span class="linebreak"></span>
</p></div><div class="sp"><span class="speaker"><span class="sc">oedipus</span></span><p class="lineGroup">
<span class="line"><span class="br"></span><span class="lineNumber">295</span><span class="br"></span>Illis parentis ullus aut aequi est amor,</span><span class="linebreak"></span>
<span class="line">avidis cruoris imperi armorum doli,</span><span class="linebreak"></span>
<span class="line">diris, scelestis, breviter ut dicam, meis?</span><span class="linebreak"></span>
<span class="line">certant in omne facinus et pensi nihil</span><span class="linebreak"></span>
<span class="line">ducunt, ubi illos ira praecipites agit,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>nefasque nullum per nefas nati putant.</span><span class="linebreak"></span>
<span class="line">non patris illos tangit afflicti pudor,</span><span class="linebreak"></span>
<span class="line">non patria: regno pectus attonitum furit.</span><span class="linebreak"></span>
<span class="line">scio quo ferantur, quanta moliri parent,</span><span class="linebreak"></span>
<span class="line">ideoque leti quaero maturi viam</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>morique propero, dum in domo nemo est mea</span><span class="linebreak"></span>
<span class="line">nocentior me.</span><span class="linebreak"></span>
<span class="line indent8">Nata, quid genibus meis</span><span class="linebreak"></span>
<span class="line">fles advoluta? quid prece indomitum domas?</span><span class="linebreak"></span>
<span class="line">unum hoc habet Fortuna quo possim capi,</span><span class="linebreak"></span>
<span class="line">invictus aliis; sola tu affectus potes</span><span class="linebreak"></span>
</p></div><notes></notes></section>