<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">sine crimine exul. ne quid e fatis tibi</span><span class="linebreak"></span>
<span class="line">desset paternis, hoc quoque ex illis habes,</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>errasse thalamis. Nate post multos mihi</span><span class="linebreak"></span>
<span class="line">remisse soles, nate suspensae metus</span><span class="linebreak"></span>
<span class="line">et spes parentis, cuius aspectum deos</span><span class="linebreak"></span>
<span class="line">semper rogavi, cum tuus reditus mihi</span><span class="linebreak"></span>
<span class="line">tantum esset erepturus, adventu tuo</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>quantum daturus: “Quando pro te desinam”</span><span class="linebreak"></span>
<span class="line">dixi “timere?”; dixit inridens deus:</span><span class="linebreak"></span>
<span class="line">“Ipsum timebis.” nempe nisi bellum foret,</span><span class="linebreak"></span>
<span class="line">ego te carerem; nempe si tu non fores,</span><span class="linebreak"></span>
<span class="line">bello carerem. triste conspectus datur</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>pretium tui durumque, sed matri placet.</span><span class="linebreak"></span>
<span class="line indent1">Hinc modo recedant arma, dum nullum nefas</span><span class="linebreak"></span>
<span class="line">Mars saevus audet. hoc quoque est magnum nefas,</span><span class="linebreak"></span>
<span class="line">tam prope fuisse. stupeo et exsanguis tremo,</span><span class="linebreak"></span>
<span class="line">cum stare fratres hinc et hinc video duos</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>sceleris sub ictu. membra quassantur metu:</span><span class="linebreak"></span>
<span class="line">quam paene mater maius aspexi nefas,</span><span class="linebreak"></span>
<span class="line">quam quod miser videre non potuit pater!</span><span class="linebreak"></span>
<span class="line">licet timore facinoris tanti vacem</span><span class="linebreak"></span>
<span class="line">videamque iam nil tale, sum infelix tamen</span><span class="linebreak"></span>
<span class="line"><span class="br"></span><span class="lineNumber">535</span><span class="br"></span>quod paene vidi. per decem mensum graves</span><span class="linebreak"></span>
<span class="line">uteri labores perque pietatem inclitae</span><span class="linebreak"></span>
<span class="line">precor sororis et per irati sibi</span><span class="linebreak"></span>
<span class="line">genas parentis, scelere quas nullo nocens,</span><span class="linebreak"></span>
<span class="line">erroris a se dura supplicia exigens,</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>hausit: nefandas moenibus patriis faces</span><span class="linebreak"></span>
<span class="line">averte, signa bellici retro agminis</span><span class="linebreak"></span>
<span class="line">flecte. ut recedas, magna pars sceleris tamen</span><span class="linebreak"></span>
<span class="line">vestri peracta est: vidit hostili grege</span><span class="linebreak"></span>
<span class="line">campos repleri patria, fulgentes procul</span><span class="linebreak"></span>
</p></div><notes></notes></section>