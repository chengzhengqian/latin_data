<section class="div1 language" lang="la"><header><hgroup><h1>SENECA</h1></hgroup></header><div class="sp"></div><div class="sp"><span class="speaker"><span class="sc">antigona</span></span><p class="lineGroup">
<span class="line">Vis nulla, genitor, a tuo nostram manum</span><span class="linebreak"></span>
<span class="line">corpore resolvet, nemo me comitem tibi</span><span class="linebreak"></span>
<span class="line">eripiet umquam. Labdaci claram domum,</span><span class="linebreak"></span>
<span class="line">opulenta ferro regna germani petant;</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>pars summa magno patris e regno mea est,</span><span class="linebreak"></span>
<span class="line">pater ipse. non hunc auferet frater mihi</span><span class="linebreak"></span>
<span class="line">Thebana rapto sceptra qui regno tenet,</span><span class="linebreak"></span>
<span class="line">non hunc catervas alter Argolicas agens;</span><span class="linebreak"></span>
<span class="line">non si revulso Iuppiter mundo tonet</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>mediumque nostros fulmen in nexus cadat</span><span class="linebreak"></span>
<span class="line">manum hanc remittam. prohibeas, genitor, licet,</span><span class="linebreak"></span>
<span class="line">regam abnuentem, derigam inviti gradum.</span><span class="linebreak"></span>
<span class="line">in plana tendis? vado. praerupta appetis?</span><span class="linebreak"></span>
<span class="line">non obsto, sed praecedo. quo vis utere</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>duce me, duobus omnis eligitur via.</span><span class="linebreak"></span>
<span class="line">perire sine me non potes, mecum potes.</span><span class="linebreak"></span>
<span class="line">hic alta rupes arduo surgit iugo</span><span class="linebreak"></span>
<span class="line">spectatque longe spatia subiecti maris:</span><span class="linebreak"></span>
<span class="line">vis hanc petamus? nudus hic pendet silex,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>hic scissa tellus faucibus ruptis hiat:</span><span class="linebreak"></span>
<span class="line">vis hanc petamus? hic rapax torrens cadit</span><span class="linebreak"></span>
<span class="line">partesque lapsi montis exesas rotat:</span><span class="linebreak"></span>
<span class="line">in hunc ruamus? dum prior, quo vis eo.</span><span class="linebreak"></span>
<span class="line">non deprecor, non hortor. extingui cupis</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>votumque, genitor, maximum mors est tibi?</span><span class="linebreak"></span>
<span class="line">si moreris, antecedo; si vivis, sequor.</span><span class="linebreak"></span>
<span class="line">sed flecte mentem, pectus antiquum advoca</span><span class="linebreak"></span>
<span class="line">victasque magno robore aerumnas doma;</span><span class="linebreak"></span>
<span class="line">resiste: tantis in malis vinci mori est.</span><span class="linebreak"></span>
</p></div><notes></notes></section>