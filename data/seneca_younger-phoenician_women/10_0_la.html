<section class="div1 language" lang="la"><header><hgroup><h1>SENECA</h1></hgroup></header><div class="sp"><p class="lineGroup">
<span class="line">sed numquid et peccavit? abstrusum, abditum</span><span class="linebreak"></span>
<span class="line">dubiumque an essem sceleris infandi reum</span><span class="linebreak"></span>
<span class="line">deus egit; illo teste damnavit parens</span><span class="linebreak"></span>
<span class="line">calidoque teneros transuit ferro pedes,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>et in alta nemora pabulum misit feris</span><span class="linebreak"></span>
<span class="line">avibusque saevis quas Cithaeron noxius</span><span class="linebreak"></span>
<span class="line">cruore saepe regio tinctas alit.</span><span class="linebreak"></span>
<span class="line">sed quem deus damnavit, abiecit pater,</span><span class="linebreak"></span>
<span class="line">mors quoque refugit. praestiti Delphis fidem:</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>genitorem adortus impia stravi nece.</span><span class="linebreak"></span>
<span class="line">hoc alia pietas redimet: occidi patrem,</span><span class="linebreak"></span>
<span class="line">sed matrem amavi. proloqui hymenaeum pudet</span><span class="linebreak"></span>
<span class="line">taedasque nostras? has quoque invitum pati</span><span class="linebreak"></span>
<span class="line">te coge poenas! facinus ignotum efferum</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>inusitatum fare quod populi horreant,</span><span class="linebreak"></span>
<span class="line">quod esse factum nulla non aetas neget,</span><span class="linebreak"></span>
<span class="line">quod parricidam pudeat. in patrios toros</span><span class="linebreak"></span>
<span class="line">tuli paterno sanguine aspersas manus</span><span class="linebreak"></span>
<span class="line">scelerisque pretium maius accepi scelus.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>leve est paternum facinus: in thalamos meos</span><span class="linebreak"></span>
<span class="line">deducta mater, ne parum sceleris foret,</span><span class="linebreak"></span>
<span class="line">fecunda. nullum crimen hoc maius potest</span><span class="linebreak"></span>
<span class="line">Natura ferre.</span><span class="linebreak"></span>
<span class="line indent6">Si quod etiamnum est tamen,</span><span class="linebreak"></span>
<span class="line">qui facere possent dedimus. abieci necis</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>pretium paternae sceptrum et hoc iterum manus</span><span class="linebreak"></span>
<span class="line">armavit alias. optime regni mei</span><span class="linebreak"></span>
<span class="line">fatum ipse novi: nemo sine sacro feret</span><span class="linebreak"></span>
<span class="line">illud cruore. magna praesagit mala</span><span class="linebreak"></span>
<span class="line">paternus animus. iacta iam sunt semina</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>cladis futurae: spernitur pacti fides;</span><span class="linebreak"></span>
<span class="line">hic occupato cedere imperio negat,</span><span class="linebreak"></span>
</p></div><notes></notes></section>