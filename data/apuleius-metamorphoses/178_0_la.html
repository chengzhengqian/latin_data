<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

carere, cum alioquin exsectis genitalibus possit
neque in venerem nullo modo surgere vosque omni metu
periculi liberare, insuper etiam longe crassior atque corpulentior
effici. Multos ego scio non modo asinos inertes,
verum etiam ferocissimos equos, nimio libidinis laborantes
atque ob id truces vesanosque, adhibita tali detestatione
mansuetos ac mansues<a class="footnoteLink" href="#note_LCL453_38_41" id="target_note_LCL453_38_41"><sup>41</sup></a> exinde factos et oneri ferundo
non inhabiles et cetero ministerio patientes. Denique,
nisi vobis suadeo nolentibus, possum spatio modico interiecto,
quo mercatum proximum obire statui, petitis e
domo ferramentis huic curae praeparatis, ad vos actutum
redire trucemque amatorem istum atque insuavem dissitis
femoribus emasculare et quovis vervece mitiorem efficere.‚Äù</p>
<span class="br"></span><span class="lineNumber">24</span><span class="br"></span><p>Tali sententia mediis Orci manibus extractus, sed
extremae poenae reservatus, maerebam, et in novissima
parte corporis totum me periturum deflebam. Inedia denique
continua vel praecipiti ruina memet ipse quaerebam
exstinguere, moriturus quidem nihilo minus, sed moriturus
integer. Dumque in ista necis meae decunctor electione,
matutino me rursum puer ille peremptor meus
contra montis suetum ducit vestigium. Iamque me de
cuiusdam vastissimae ilicis ramo pendulo destinato, paululum
viam supergressus ipse securi lignum quod deveheret
recidebat. Et ecce de proximo specu vastum attollens caput
funesta proserpit ursa. Quam simul conspexi, pavidus
et repentina facie conterritus totum corporis pondus in
postremos poplites recello, arduaque cervice sublimiter
elevata lorum quo tenebar rumpo, meque protinus pernici

</p></section><notes><section class="footnotes"><ul><li class="note" id="note_LCL453_38_41"><a class="footnoteCrossrefLink" href="#target_note_LCL453_38_41" title="Click to highlight in text"><sup class="lineRef">41</sup>Usually emended to <span class="italic">mites.</span></a></li><script type="text/javascript">document.getElementById('note_LCL453_38_41').style.display = "none";</script></ul></section></notes></section>