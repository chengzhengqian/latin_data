<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

membra lavacro, cibo denique confoveret. At illa,
parentum suorum alioquin reverens, invita quidem verum
religiosae necessitati succumbens, vultu non quidem hilaro
verum paulo sereniore obiens ut iubebatur viventium
munia, prorsus in pectore, immo vero penitus in medullis,
luctu ac maerore carpebat animum diesque totos totasque
noctes insumebat luctuoso desiderio, et imagines defuncti,
quas ad habitum dei Liberi formaverat, affixo servitio
divinis percolens honoribus, ipso se solacio cruciabat.</p>
<p>â€œSed Thrasyllus, praeceps alioquin et de ipso nomine
temerarius, priusquam dolorem lacrimae satiarent et
percitae mentis resideret furor et in sese nimietatis senio
lassesceret luctus, adhuc flentem maritum, adhuc vestes
lacerantem, adhuc capillos distrahentem non dubitavit de
nuptiis convenire et imprudentiae labe tacita pectoris sui
secreta fraudesque ineffabiles detegere. Sed Charite
vocem nefandam et horruit et detestata est, et, velut gravi
tonitru procellaque sideris vel etiam ipso diali fulmine percussa,
corruit corpus et obnubilavit animam. Sed intervallo
revalescente paulatim spiritu, ferinos mugitus iterans
et iam scaenam pessimi Thrasylli perspiciens, ad limam
consilii desiderium petitoris distulit. Tunc inter moras
umbra illa misere trucidati Tlepolemi, sanie cruentam et
pallore deformem attollens faciem, quietem pudicam
interpellat uxoris:</p>
</section><notes></notes></section>