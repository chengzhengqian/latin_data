<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
claudus et titubans, rivulum quendam serpentis leniter aquae propter insistens, subtilem occasionem feliciter nactus, cogitabam totum memet flexis scite cruribus pronum abicere, certus atque obstinatus nullis verberibus ad ingrediundum exsurgere, immo etiam paratus non fusti tantum, sed machaera perfossus occumbere. Rebar enim iam me prorsus exanimatum ac debilem mereri causariam missionem; certe latrones partim impatientia morae, partim studio festinatae fugae dorsi mei sarcinam duobus ceteris iumentis distributuros meque in altioris vindictae vicem lupis et vulturiis praedam relicturos.</p>
<span class="br"></span><span class="lineNumber">5</span><span class="br"></span><p>Sed tam bellum consilium meum praevertit sors deterrima. Namque ille alius asinus, divinato et antecapto meo cogitatu, statim se mentita lassitudine cum rebus totis offudit,<a class="footnoteLink" href="#note_LCL044_156_7" id="target_note_LCL044_156_7"><sup>7</sup></a> iacensque in mortuum<a class="footnoteLink" href="#note_LCL044_156_8" id="target_note_LCL044_156_8"><sup>8</sup></a> non fustibus, non stimulis, ac ne cauda et auribus cruribusque undique versum elevatis, temptavit exsurgere, quoad tandem postumae spei fatigati secumque collocuti, ne tam diu mortuo, immo vero lapideo asino servientes fugam morarentur, sarcinis eius mihi equoque distributis, destricto gladio poplites eius totos amputant, ac paululum a via retractum per altissimum praeceps in vallem proximam etiam nunc spirantem praecipitant. Tunc ego miseri commilitonis fortunam cogitans statui iam dolis abiectis et fraudibus asinum me bonae frugi dominis exhibere. Nam et secum eos animadverteram colloquentes, quod in proximo nobis esset habenda mansio


</p></section><notes><section class="footnotes"><ul><li class="note" id="note_LCL044_156_7"><a class="footnoteCrossrefLink" href="#target_note_LCL044_156_7" title="Click to highlight in text"><sup class="lineRef">7</sup>F <span class="italic">offuditur</span>. Alternatively <span class="italic">offunditur</span> can be read and the <span class="italic">se</span> at the beginning of the clause emended to <span class="italic">scilicet</span>.</a></li><script type="text/javascript">document.getElementById('note_LCL044_156_7').style.display = "none";</script><li class="note" id="note_LCL044_156_8"><a class="footnoteCrossrefLink" href="#target_note_LCL044_156_8" title="Click to highlight in text"><sup class="lineRef">8</sup>F <span class="italic">in mortui</span>, later corrected to <span class="italic">in mortuum</span>. Some editors read <span class="italic">in modum mortui</span>.</a></li><script type="text/javascript">document.getElementById('note_LCL044_156_8').style.display = "none";</script></ul></section></notes></section>