<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
“Et ilico per Mercurium arripi Psychen et in caelum perduci iubet. Porrecto ambrosiae poculo, ‘Sume,’ inquit ‘Psyche, et immortalis esto. Nec umquam digredietur a tuo nexu Cupido, sed istae vobis erunt perpetuae nuptiae.’</p>
<span class="br"></span><span class="lineNumber">24</span><span class="br"></span><p>“Nec mora cum cena nuptialis affluens exhibetur. Accumbebat summum torum maritus, Psychen gremio suo complexus. Sic et cum sua Iunone Iuppiter ac deinde per ordinem toti dei. Tunc poculum nectaris, quod vinum deorum est, Iovi quidem suus pocillator, ille rusticus puer, ceteris vero Liber ministrabat; Vulcanus cenam coquebat, Horae rosis et ceteris floribus purpurabant omnia, Gratiae spargebant balsama, Musae quoque canora personabant. Apollo cantavit ad citharam,<a class="footnoteLink" href="#note_LCL044_292_44" id="target_note_LCL044_292_44"><sup>44</sup></a> Venus suavi musicae superingressa formosa saltavit, scaena sibi sic concinnata ut Musae quidem chorum canerent, tibias inflaret Saturus, et Paniscus ad fistulam diceret.<a class="footnoteLink" href="#note_LCL044_292_45" id="target_note_LCL044_292_45"><sup>45</sup></a></p>
<p>“Sic rite Psyche convenit in manum Cupidinis; et nascitur illis maturo partu filia, quam Voluptatem nominamus.”</p>
<span class="br"></span><span class="lineNumber">25</span><span class="br"></span><p>Sic captivae puellae delira et temulenta illa narrabat anicula. Sed astans ego non procul dolebam mehercules quod pugillares et stilum non habebam qui tam bellam fabellam praenotarem.</p>
<p>Ecce confecto nescio quo gravi proelio latrones adveniunt onusti. Non nulli tamen, immo promptiores, vulneratis







</p></section><notes><section class="footnotes"><ul><li class="note" id="note_LCL044_292_44"><a class="footnoteCrossrefLink" href="#target_note_LCL044_292_44" title="Click to highlight in text"><sup class="lineRef">44</sup>F <span class="italic">chiteram</span>.</a></li><script type="text/javascript">document.getElementById('note_LCL044_292_44').style.display = "none";</script><li class="note" id="note_LCL044_292_45"><a class="footnoteCrossrefLink" href="#target_note_LCL044_292_45" title="Click to highlight in text"><sup class="lineRef">45</sup>F <span class="italic">inflarent . . . dicerent</span>.</a></li><script type="text/javascript">document.getElementById('note_LCL044_292_45').style.display = "none";</script></ul></section></notes></section>