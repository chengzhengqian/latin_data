<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
vel inspicere illam quam feres pyxidem, vel omnino divinae formositatis abditum arbitrari<a class="footnoteLink" href="#note_LCL044_286_42" id="target_note_LCL044_286_42"><sup>42</sup></a> curiosius thesaurum.’</p>
<span class="br"></span><span class="lineNumber">20</span><span class="br"></span><p>“Sic turris illa prospicua vaticinationis munus explicuit. Nec morata Psyche pergit Taenarum, sumptisque rite stipibus illis et offulis, infernum decurrit meatum. Transitoque per silentium asinario debili et amnica stipe vectori data, neglecto supernatantis mortui desiderio et spretis textricum subdolis precibus et offulae cibo sopita canis horrenda rabie, domum Proserpinae penetrat. Nec offerentis hospitae sedile delicatum vel cibum beatum amplexa, sed ante pedes eius residens humilis cibario pane contenta, Veneriam pertulit legationem. Statimque secreto repletam conclusamque pyxidem suscipit, et offulae sequentis fraude caninis latratibus obseratis residuaque navitae reddita stipe, longe vegetior ab inferis recurrit. Et repetita atque adorata candida ista luce, quamquam festinans obsequium terminare, mentem capitur temeraria curiositate. Et ‘Ecce’ inquit ‘inepta ego divinae formositatis gerula, quae nec tantillum quidem indidem mihi delibo, vel sic illi amatori meo formoso placitura.’</p>
<span class="br"></span><span class="lineNumber">21</span><span class="br"></span><p>“Et cum dicto reserat pyxidem; nec quicquam ibi rerum nec formositas ulla, sed infernus somnus ac vere Stygius, qui statim coperculo revelatus invadit eam crassaque soporis nebula cunctis eius membris perfunditur, et in ipso vestigio ipsaque semita collapsam possidet. Et iacebat immobilis

</p></section><notes><section class="footnotes"><ul><li class="note" id="note_LCL044_286_42"><a class="footnoteCrossrefLink" href="#target_note_LCL044_286_42" title="Click to highlight in text"><sup class="lineRef">42</sup><span class="italic">arbitrari</span> is supplied by conjecture. Some infinitive seems to be needed: other suggestions are <span class="italic">scrutari, temptare, rimari</span>.</a></li><script type="text/javascript">document.getElementById('note_LCL044_286_42').style.display = "none";</script></ul></section></notes></section>