<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

divite mortem fratris iunioris, ilico laniatus interisset.</p>
<p>Tunc reliqui fratres, non tam hercules desperata quam
ultro neglecta sua salute, contendunt ad divitem, atque
ardentibus animis impetuque vesano lapidibus crebris in
eum velitantur. At ille cruentus et multis ante flagitiis similibus
exercitatus percussor iniecta lancea duorum alterum
per pectus medium transadegit. Nec tamen peremptus ac
prorsum exanimatus adulescens ille terrae concidit; nam
telum transvectum atque ex maxima parte pone tergum
elapsum soloque nisus violentia defixum rigore librato suspenderat
corpus.</p>
<p>Sed et quidam de servulis procerus et validus, sicario
illi ferens auxilium, lapide contorto tertii illius iuvenis dexterum
bracchium longo iactu petierat, sed impetu casso
per extremos digitos transcurrens lapis contra omnium</p>
<span class="br"></span><span class="lineNumber">38</span><span class="br"></span><p>opinionem deciderat innoxius. Nonnullam tamen sagacissimo
iuveni proventus humanior vindictae speculam
sumministravit. Ficta namque manus suae debilitate sic
crudelissimum iuvenem compellat: “Fruere exitio totius
nostrae familiae, et sanguine trium fratrum insatiabilem
tuam crudelitatem pasce, et de prostratis tuis civibus
gloriose triumpha, dum<a class="footnoteLink" href="#note_LCL453_162_71" id="target_note_LCL453_162_71"><sup>71</sup></a> scias, licet privato suis possessionibus
paupere fines usque et usque proterminaveris,
habiturum te tamen vicinum aliquem. Nam haec etiam
dextera, quae tuum prorsus amputasset caput, iniquitate
fati contusa decidit.”</p>
</section><notes><section class="footnotes"><ul><li class="note" id="note_LCL453_162_71"><a class="footnoteCrossrefLink" href="#target_note_LCL453_162_71" title="Click to highlight in text"><sup class="lineRef">71</sup>F <span class="italic">triumphandum.</span></a></li><script type="text/javascript">document.getElementById('note_LCL453_162_71').style.display = "none";</script></ul></section></notes></section>