<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">13</span><span class="br"></span><p>At ego tunc temporis talibus fatorum fluctibus volutabar.
Miles ille, qui me nullo vendente comparaverat et sine
pretio suum fecerat, tribuni sui praecepto debitum sustinens
obsequium, litteras ad magnum scriptas principem
Romam versus perlaturus, vicinis me quibusdam duobus
servis fratribus undecim denariis vendidit. His erat dives
admodum dominus. At illorum alter pistor dulciarius, qui
panes et mellita concinnabat edulia, alter cocus, qui sapidissimis
intrimentis sucuum pulmenta condita vapore
mollibat. Unico illi contubernio communem vitam sustinebant,
meque ad vasa illa compluria gestanda praedestinarant,<a class="footnoteLink" href="#note_LCL453_196_12" id="target_note_LCL453_196_12"><sup>12</sup></a>
quae domini regiones plusculas pererrantis variis
usibus erant necessaria. Asciscor itaque inter duos illos fratres
tertius contubernalis, haud ullo tempore tam benivolam
fortunam expertus. Nam vespera post opiparas cenas
earumque splendidissimos apparatus multas numero partes
in cellulam suam mei solebant reportare domini, ille
porcorum, pullorum, piscium, et cuiusce modi pulmentorum
largissimas reliquias, hic panes, crustula, lucunculos,<a class="footnoteLink" href="#note_LCL453_196_13" id="target_note_LCL453_196_13"><sup>13</sup></a>
hamos, laterculos,<a class="footnoteLink" href="#note_LCL453_196_14" id="target_note_LCL453_196_14"><sup>14</sup></a> et plura scitamenta mellita. Qui
cum se refecturi clausa cellula balneas petissent, oblatis
ego divinitus dapibus affatim saginabar. Nec enim tam
stultus eram tamque vere asinus ut dulcissimis illis relictis
cibis cenarem asperrimum faenum.</p>
<span class="br"></span><span class="lineNumber">14</span><span class="br"></span><p>Et diu quidem pulcherrime mihi furatrinae procedebat
artificium, quippe adhuc timide et satis parce surripienti
de tam multis pauciora, nec illis fraudes ullas in asino suspicantibus.
At ubi fiducia latendi pleniore capta partes opimas
quasque devorabam et iucundiora eligens abligurribam



</p></section><notes><section class="footnotes"><ul><li class="note" id="note_LCL453_196_12"><a class="footnoteCrossrefLink" href="#target_note_LCL453_196_12" title="Click to highlight in text"><sup class="lineRef">12</sup>Should perhaps be emended to <span class="italic">destinarant</span> or <span class="italic">praestinarant,</span>
but cf. IV 15.</a></li><script type="text/javascript">document.getElementById('note_LCL453_196_12').style.display = "none";</script><li class="note" id="note_LCL453_196_13"><a class="footnoteCrossrefLink" href="#target_note_LCL453_196_13" title="Click to highlight in text"><sup class="lineRef">13</sup>F <span class="italic">Iucunculos.</span></a></li><script type="text/javascript">document.getElementById('note_LCL453_196_13').style.display = "none";</script><li class="note" id="note_LCL453_196_14"><a class="footnoteCrossrefLink" href="#target_note_LCL453_196_14" title="Click to highlight in text"><sup class="lineRef">14</sup>F <span class="italic">lacertulos.</span></a></li><script type="text/javascript">document.getElementById('note_LCL453_196_14').style.display = "none";</script></ul></section></notes></section>