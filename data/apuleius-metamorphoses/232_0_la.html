<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

sed plane cum uxore mea partiario tractabo. Nec herciscundae
familiae, sed communi dividundo formula dimicabo,
ut sine ulla controversia vel dissensione tribus nobis
in uno conveniat lectulo. Nam et ipse semper cum mea
coniuge tam concorditer vixi ut ex secta prudentium eadem
nobis ambobus placerent. Sed nec aequitas ipsa patitur
habere plus auctoritatis uxorem quam maritum.”</p>
<span class="br"></span><span class="lineNumber">28</span><span class="br"></span><p>Talis sermonis blanditie cavillatum deducebat ad torumnolentem
puerum, sequentem tamen. Et pudicissima
illa uxore alterorsus disclusa, solus ipse cum puero cubans
gratissima corruptarum nuptiarum vindicata perfruebatur.
Sed cum primum rota solis lucida diem peperit, vocatis
duobus e familia validissimis, quam altissime sublato puero,
ferula nates eius obverberans, “Tu autem,” inquit “tam
mollis ac tener et admodum puer, defraudatis amatoribus
aetatis tuae flore, mulieres appetis atque eas liberas, et
conubia lege sociata corrumpis, et intempestivum tibi
nomen adulteri vindicas?”</p>
<p>His et pluribus verbis compellatum et insuper affatim
plagis castigatum forinsecus abicit. At ille adulterorum
omnium fortissimus, insperata potitus salute, tamen nates
candidas illas noctu diuque dirruptus, maerens profugit.
Nec setius pistor ille nuntium remisit uxori eamque protinus
de sua proturbavit domo.</p>
</section><notes></notes></section>