<section class="div1 language" lang="la"><header><hgroup><h1>Apuleius</h1></hgroup></header><section class="div2">
<p>His instincta verbis mariti, audacissima uxor noscendae
rei cupiens non cessat obtundere, totam prorsus a principio
fabulam promeret. Nec destitit donec eius voluntati
succubuit maritus et sic, ignarus suorum, domus alienae
percenset infortunium.</p>
<span class="br"></span><span class="lineNumber">24</span><span class="br"></span><p>“Contubernalis mei fullonis uxor, alioquin servati pudoris
ut videbatur femina, quae semper secundo rumore
gloriosa larem mariti pudice gubernabat, occulta libidine
prorumpit in adulterum quempiam. Cumque furtivos amplexus
obiret assidue, ipso illo denique momento quo nos
lauti cenam petebamus cum eodem illo iuvene miscebatur
in venerem. Ergo nostra repente turbata<a class="footnoteLink" href="#note_LCL453_140_52" id="target_note_LCL453_140_52"><sup>52</sup></a> praesentia,
subitario ducta consilio, eundem illum subiectum contegit
viminea cavea, quae fustium flexu tereti in rectum aggerata
cumulum lacinias circumdatas suffita<a class="footnoteLink" href="#note_LCL453_140_53" id="target_note_LCL453_140_53"><sup>53</sup></a> candido fumo
sulfuris inalbabat, eoque iam ut sibi videbatur tutissime
celato mensam nobiscum secura participat. Interdum
acerrimo gravique odore sulpuris iuvenis inescatus atque
obnubilatus intercluso spiritu diffluebat, utque est ingenium
vivacis metalli, crebras ei sternutationes commovebat.</p>
<span class="br"></span><span class="lineNumber">25</span><span class="br"></span><p>Atque ut primum e regione mulieris pone tergum eius
maritus acceperat sonum sternutationis—quod enim putaret
ab ea profectum—solito sermone salutem ei fuerat
imprecatus, et iterato rursum et frequentato saepius, donec
rei nimietate commotus quod res erat tandem suspicatur.
Et impulsa mensa protinus remotaque cavea producit
hominem crebros anhelitus aegre reflantem, inflammatusque


</p></section><notes><section class="footnotes"><ul><li class="note" id="note_LCL453_140_52"><a class="footnoteCrossrefLink" href="#target_note_LCL453_140_52" title="Click to highlight in text"><sup class="lineRef">52</sup>F <span class="italic">curvata.</span></a></li><script type="text/javascript">document.getElementById('note_LCL453_140_52').style.display = "none";</script><li class="note" id="note_LCL453_140_53"><a class="footnoteCrossrefLink" href="#target_note_LCL453_140_53" title="Click to highlight in text"><sup class="lineRef">53</sup>F <span class="italic">suffisa.</span></a></li><script type="text/javascript">document.getElementById('note_LCL453_140_53').style.display = "none";</script></ul></section></notes></section>