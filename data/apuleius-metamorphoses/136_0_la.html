<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
ante istam vesperam opus expeditum approbato mihi.’</p>
<p>“Sic assignato tantorum seminum cumulo ipsa cenae nuptiali<a class="footnoteLink" href="#note_LCL044_272_13" id="target_note_LCL044_272_13"><sup>13</sup></a> concessit. Nec Psyche manus admolitur inconditae illi et inextricabili moli, sed immanitate praecepti consternata silens obstupescit. Tunc formicula illa parvula atque ruricola, certa<a class="footnoteLink" href="#note_LCL044_272_14" id="target_note_LCL044_272_14"><sup>14</sup></a> difficultatis tantae laborisque, miserta contubernalis magni dei socrusque saevitiam exsecrata, discurrens naviter convocat corrogatque cunctam formicarum accolarum classem. ‘Miseremini, Terrae omniparentis agiles alumnae, miseremini, et Amoris uxori, puellae lepidae, periclitanti prompta velocitate succurrite.’ Ruunt aliae superque aliae sepedum populorum undae, summoque studio singulae granatim totum digerunt acervum, separatimque distributis dissitisque generibus, e conspectu perniciter abeunt.</p>
<span class="br"></span><span class="lineNumber">11</span><span class="br"></span><p>“Sed initio noctis e convivio nuptiali, vino madens et fraglans balsama, Venus remeat totumque revincta corpus rosis micantibus, visaque diligentia miri laboris, ‘Non tuum,’ inquit ‘nequissima, nec tuarum manuum istud opus, sed illius cui tuo, immo et ipsius, malo placuisti.’ Et frusto cibarii panis ei proiecto cubitum facessit.</p>
<p>“Interim Cupido solus interioris domus unici cubiculi custodia clausus coercebatur acriter, partim ne petulanti luxurie vulnus gravaret, partim ne cum sua cupita conveniret.


</p></section><notes><section class="footnotes"><ul><li class="note" id="note_LCL044_272_13"><a class="footnoteCrossrefLink" href="#target_note_LCL044_272_13" title="Click to highlight in text"><sup class="lineRef">13</sup>F <span class="italic">nuptialis</span>.</a></li><script type="text/javascript">document.getElementById('note_LCL044_272_13').style.display = "none";</script><li class="note" id="note_LCL044_272_14"><a class="footnoteCrossrefLink" href="#target_note_LCL044_272_14" title="Click to highlight in text"><sup class="lineRef">14</sup>F <span class="italic">certati</span> corrected to <span class="italic">certata</span>.</a></li><script type="text/javascript">document.getElementById('note_LCL044_272_14').style.display = "none";</script></ul></section></notes></section>