<section class="div1 language" lang="la"><header><hgroup><h1>Apuleius</h1></hgroup></header><section class="div2">
</section>
<section class="div2">
<h2><span class="ac">Liber X</span></h2>
<span class="br"></span><span class="lineNumber">1</span><span class="br"></span><p>Die sequenti meus quidem dominus hortulanus quid
egerit nescio, me tamen miles ille qui propter eximiam impotentiam
pulcherrime vapularat ab illo praesepio nullo
equidem contradicente diductum abducit, atque a suo
contubernio—hoc enim mihi videbatur—sarcinis propriis
onustum et prorsum exornatum armatumque militariter
producit ad viam. Nam et galeam nitore praemicantem et
scutum gerebam longius relucens,<a class="footnoteLink" href="#note_LCL453_174_1" id="target_note_LCL453_174_1"><sup>1</sup></a> sed etiam lanceam longissimo
hastili conspicuam, quae scilicet non disciplinae
tunc quidem causa, sed propter terrendos miseros viatores
in summo atque edito sarcinarum cumulo ad instar exercitus
sedulo composuerat. Confecta campestri nec adeo
difficili via ad quandam civitatulam pervenimus, nec in stabulo,
sed in domo cuiusdam decurionis devertimus. Statimque
me commendato cuidam servulo ipse ad praepositum
suum, qui mille armatorum ducatum sustinebat,</p>
<span class="br"></span><span class="lineNumber">2</span><span class="br"></span><p>sollicite proficiscitur. Post dies plusculos ibidem dissignatum
scelestum ac nefarium facinus memini, sed ut vos
etiam legatis, ad librum profero.</p>
<p>Dominus aedium habebat iuvenem filium probe litteratum
atque ob id consequenter pietate, modestia praecipuum,
quem tibi quoque provenisse cuperes vel talem.

</p></section><notes><section class="footnotes"><ul><li class="note" id="note_LCL453_174_1"><a class="footnoteCrossrefLink" href="#target_note_LCL453_174_1" title="Click to highlight in text"><sup class="lineRef">1</sup>F <span class="italic">scutum cetera longiorem lucens.</span></a></li><script type="text/javascript">document.getElementById('note_LCL453_174_1').style.display = "none";</script></ul></section></notes></section>