<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
‘Quam vellem’ inquit ‘per fidem nutum meum precibus tuis accommodare. Sed contra voluntatem Veneris, nurus meae, quam filiae semper dilexi loco, praestare me pudor non sinit. Tunc etiam legibus quae servos alienos perfugas<a class="footnoteLink" href="#note_LCL044_264_7" id="target_note_LCL044_264_7"><sup>7</sup></a> invitis dominis vetant suscipi prohibeor.’</p>
<span class="br"></span><span class="lineNumber">5</span><span class="br"></span><p>“Isto quoque Fortunae naufragio Psyche perterrita, nec indipisci iam maritum volatilem quiens, tota spe salutis deposita, sic ipsa suas cogitationes consuluit:</p>
<p>“‘Iam quae possunt alia meis aerumnis temptari vel adhiberi subsidia, cui nec dearum quidem, quamquam volentium, potuerunt prodesse suffragia? Quo rursum itaque tantis laqueis inclusa vestigium porrigam, quibusque tectis vel etiam tenebris abscondita magnae Veneris inevitabiles oculos effugiam? Quin igitur masculum tandem sumis animum et cassae speculae renuntias fortiter, et ultroneam te dominae tuae reddis et vel sera modestia saevientes impetus eius mitigas? Qui scias an etiam, quem diu quaeritas, illuc in domo matris reperies?’ Sic ad dubium obsequium, immo ad certum exitium praeparata, principium futurae secum meditabatur obsecrationis.</p>
<span class="br"></span><span class="lineNumber">6</span><span class="br"></span><p>“At Venus terrenis remediis inquisitionis abnuens caelum petit. Iubet instrui<a class="footnoteLink" href="#note_LCL044_264_8" id="target_note_LCL044_264_8"><sup>8</sup></a> currum, quem ei Vulcanus aurifex subtili fabrica studiose poliverat et ante thalami rudimentum nuptiale munus obtulerat, limae tenuantis detrimento





</p></section><notes><section class="footnotes"><ul><li class="note" id="note_LCL044_264_7"><a class="footnoteCrossrefLink" href="#target_note_LCL044_264_7" title="Click to highlight in text"><sup class="lineRef">7</sup>Sometimes emended to <span class="italic">profugos</span>.</a></li><script type="text/javascript">document.getElementById('note_LCL044_264_7').style.display = "none";</script><li class="note" id="note_LCL044_264_8"><a class="footnoteCrossrefLink" href="#target_note_LCL044_264_8" title="Click to highlight in text"><sup class="lineRef">8</sup>F <span class="italic">construi</span>.</a></li><script type="text/javascript">document.getElementById('note_LCL044_264_8').style.display = "none";</script></ul></section></notes></section>