<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

laetusque praecurrebam sarcinis et ceteris oneribus iam
nunc renuntiaturus, nanctaque libertate veris initio pratis
herbantibus rosas utique reperturus aliquas. Subibat me
tamen illa etiam sequens cogitatio, quod tantis actis gratiis
honoribusque plurimis asino meo tributis, humana facie
recepta multo tanta pluribus beneficiis honestarer.</p>
<p>Sed ubi me procul a civitate gregarius ille perduxerat,
nullae deliciae ac ne ulla quidem libertas excipit. Nam protinus
uxor eius, avara equidem nequissimaque illa mulier,
molae machinariae subiugum me dedit, frondosoque baculo
subinde castigans, panem sibi suisque de meo parabat
corio. Nec tantum sui cibi gratia me fatigare contenta, vicinorum
etiam frumenta mercenariis discursibus meis
conterebat. Nec mihi misero statuta saltem cibaria pro
tantis praestabantur laboribus. Namque hordeum meum
frictum et sub eadem mola meis quassatum ambagibus colonis
proximis venditabat, mihi vero per diem laboriosae
machinae attento sub ipsa vespera furfures apponebat incretos
ac sordidos multoque lapide salebrosos.</p>
<span class="br"></span><span class="lineNumber">16</span><span class="br"></span><p>Talibus aerumnis edomitum novis Fortuna saeva tradidit
cruciatibus, scilicet ut, quod aiunt, domi forisque fortibus
factis adoriae plenae gloriarer. Equinis armentis
namque me congregem pastor egregius mandati dominici
serus<a class="footnoteLink" href="#note_LCL453_26_28" id="target_note_LCL453_26_28"><sup>28</sup></a> auscultator aliquando permisit. At ego tandem liber
asinus, laetus et tripudians graduque molli gestiens,
equas opportunissimas iam mihi concubinas futuras deligebam.




</p></section><notes><section class="footnotes"><ul><li class="note" id="note_LCL453_26_28"><a class="footnoteCrossrefLink" href="#target_note_LCL453_26_28" title="Click to highlight in text"><sup class="lineRef">28</sup> F <span class="italic">serius.</span></a></li><script type="text/javascript">document.getElementById('note_LCL453_26_28').style.display = "none";</script></ul></section></notes></section>