<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

muneris, saepius quidem mortem mihimet volens consciscere
priusquam scelerosae mulieris contagio macularer
vel infamia publici spectaculi depudescerem. Sed privatus
humana manu, privatus digitis, ungula rotunda atque mutila
gladium stringere nequaquam poteram. Plane tenui
specula solabar clades ultimas, quod ver in ipso ortu iam
gemmulis floridis cuncta depingeret et iam purpureo nitore
prata vestiret, et commodum dirrupto spineo tegmine
spirantes cinnameos odores promicarent rosae, quae me
priori meo Lucio redderent.</p>
<p>Dies ecce muneri destinatus aderat. Ad consaeptum
caveae prosequente populo pompatico favore deducor. Ac
dum ludicris scaenicorum choreis primitiae spectaculi
dedicantur, tantisper ante portam constitutus pabulum
laetissimi graminis, quod in ipso germinabat aditu, libens
affectabam, subinde curiosos oculos patente porta spectaculi
prospectu gratissimo reficiens.</p>
<p>Nam puelli puellaeque virenti florentes aetatula, forma
conspicui, veste nitidi, incessu gestuosi, Graecanicam saltaturi
pyrricam, dispositis ordinationibus decoros ambitus
inerrabant, nunc in orbem rotatum flexuosi, nunc in obliquam
seriem conexi, et in quadratum patorem cuneati, et
in catervae discidium separati. At ubi discursus reciproci
multinodas ambages tubae terminalis cantus explicuit, aulaeo<a class="footnoteLink" href="#note_LCL453_224_44" id="target_note_LCL453_224_44"><sup>44</sup></a>
subducto et complicitis sipariis scaena disponitur.</p>
<p>Erat mons ligneus, ad instar incluti montis illius quem



</p></section><notes><section class="footnotes"><ul><li class="note" id="note_LCL453_224_44"><a class="footnoteCrossrefLink" href="#target_note_LCL453_224_44" title="Click to highlight in text"><sup class="lineRef">44</sup>F <span class="italic">albeo,</span> corrected to <span class="italic">alveo.</span></a></li><script type="text/javascript">document.getElementById('note_LCL453_224_44').style.display = "none";</script></ul></section></notes></section>