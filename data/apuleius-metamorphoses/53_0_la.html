<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

insistimus, statim civitas omnis in publicum effusa mira densitate nos insequitur. Et quamquam capite in terram, immo ad ipsos inferos, iam deiecto maestus incederem, obliquato tamen aspectu rem admirationis maximae conspicio. Nam inter tot milia populi circumsedentis<a class="footnoteLink" href="#note_LCL044_106_3" id="target_note_LCL044_106_3"><sup>3</sup></a> nemo prorsum qui non risu dirumperetur aderat. Tandem pererratis plateis omnibus, et in modum eorum quibus lustralibus piamentis minas portentorum hostiis circumforaneis expiant circumductus angulatim, forum eiusque tribunal astituor.</p>
<p>Iamque sublimo suggestu magistratibus residentibus, iam praecone publico silentium clamante, repente cuncti consona voce flagitant, propter coetus multitudinem, quae pressurae nimia densitate periclitaretur, iudicium tantum theatro redderetur. Nec mora cum passim populus procurrens caveae consaeptum mira celeritate complevit. Aditus etiam et tectum omne fartim stipaverant. Plerique columnis implexi, alii statuis dependuli, nonnulli per fenestras et lacunaria semiconspicui, miro tamen omnes studio visendi pericula salutis<a class="footnoteLink" href="#note_LCL044_106_4" id="target_note_LCL044_106_4"><sup>4</sup></a> neglegebant. Tunc me per proscaenium medium velut quandam victimam publica ministeria producunt et orchestrae mediae sistunt.</p>
<span class="br"></span><span class="lineNumber">3</span><span class="br"></span><p>Sic rursum praeconis amplo boatu citatus, accusator quidam senior exsurgit et, ad dicendi spatium vasculo quodam in vicem coli graciliter fistulato ac per hoc guttatim


</p></section><notes><section class="footnotes"><ul><li class="note" id="note_LCL044_106_3"><a class="footnoteCrossrefLink" href="#target_note_LCL044_106_3" title="Click to highlight in text"><sup class="lineRef">3</sup>Those who question the appropriateness of the verb may choose among a dozen conjectures, e.g. <span class="italic">circumfluentis, circumfrementis, circumferentis</span>.</a></li><script type="text/javascript">document.getElementById('note_LCL044_106_3').style.display = "none";</script><li class="note" id="note_LCL044_106_4"><a class="footnoteCrossrefLink" href="#target_note_LCL044_106_4" title="Click to highlight in text"><sup class="lineRef">4</sup>F <span class="italic">salutaris</span>.</a></li><script type="text/javascript">document.getElementById('note_LCL044_106_4').style.display = "none";</script></ul></section></notes></section>