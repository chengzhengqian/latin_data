<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

huiusce modi cauponarum mercibus per Thessaliam Aetoliam Boeotiam ultro citro discurrens. Comperto itaque Hypatae, quae civitas cunctae Thessaliae antepollet, caseum recens et sciti saporis admodum commodo pretio distrahi, festinus accucurri id omne praestinaturus. Sed ut fieri assolet, sinistro pede profectum me spes compendii frustrata est. Omne enim pridie Lupus negotiator magnarius coemerat. Ergo igitur inefficaci celeritate fatigatus commodum vespera oriente ad balneas processeram.</p>
<p><span class="br"></span><span class="lineNumber">6</span><span class="br"></span> “Ecce Socratem contubernalem meum conspicio. Humi sedebat scissili palliastro semiamictus, paene alius lurore, ad miseram maciem deformatus, qualia solent Fortunae decermina<a class="footnoteLink" href="#note_LCL044_10_13" id="target_note_LCL044_10_13"><sup>13</sup></a> stipes in triviis erogare. Hunc talem, quamquam necessarium et summe cognitum, tamen dubia mente propius accessi. ‘Hem,’ inquam ‘mi Socrates, quid istud? Quae facies! Quod flagitium! At vero domi tuae iam defletus et conclamatus es, liberis tuis tutores iuridici provincialis decreto dati, uxor persolutis feralibus<a class="footnoteLink" href="#note_LCL044_10_14" id="target_note_LCL044_10_14"><sup>14</sup></a> officiis luctu et maerore diuturno deformata, diffletis paene ad extremam captivitatem oculis suis, domus infortunium novarum nuptiarum gaudiis a suis sibi parentibus hilarare compellitur. At tu hic larvale simulacrum cum summo dedecore nostro viseris.’</p>
</section><notes><section class="footnotes"><ul><li class="note" id="note_LCL044_10_13"><a class="footnoteCrossrefLink" href="#target_note_LCL044_10_13" title="Click to highlight in text"><sup class="lineRef">13</sup>F <span class="italic">deterrima.</span></a></li><script type="text/javascript">document.getElementById('note_LCL044_10_13').style.display = "none";</script><li class="note" id="note_LCL044_10_14"><a class="footnoteCrossrefLink" href="#target_note_LCL044_10_14" title="Click to highlight in text"><sup class="lineRef">14</sup>F <span class="italic">ferialibus; inferialibus</span> is also possible.</a></li><script type="text/javascript">document.getElementById('note_LCL044_10_14').style.display = "none";</script></ul></section></notes></section>