<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

Huius matre multo ante defuncta, rursum matrimonium
sibi reparaverat, ductaque alia filium procreaverat alium,
qui adaeque iam duodecimum annum aetatis supergressus
erat.<a class="footnoteLink" href="#note_LCL453_176_2" id="target_note_LCL453_176_2"><sup>2</sup></a> Sed noverca forma magis quam moribus in domo
mariti praepollens, seu naturaliter impudica seu fato ad extremum
impulsa flagitium, oculos ad privignum adiecit.</p>
<p>Iam ergo, lector optime, scito te tragoediam, non fabulam,
legere et a socco ad cothurnum ascendere.</p>
<p>Sed mulier illa, quamdiu primis elementis Cupido
parvulus nutriebatur, imbecillis adhuc eius viribus facile
ruborem tenuem deprimens silentio resistebat. At ubi,
completis igne vesano totis praecordiis, immodice bacchatus
Amor exaestuabat, saevienti deo iam succubuit, et
languore simulato vulnus animi mentitur in corporis valetudine.
Iam cetera salutis vultusque detrimenta et aegris
et amantibus examussim convenire nemo qui nesciat: pallor<a class="footnoteLink" href="#note_LCL453_176_3" id="target_note_LCL453_176_3"><sup>3</sup></a>
deformis, marcentes oculi, lassa genua, quies turbida,
et suspiritus cruciatus tarditate vehementior. Crederes et
illam fluctuare tantum vaporibus febrium, nisi quod et
flebat. Heu medicorum ignarae mentes, quid venae pulsus,
quid coloris intemperantia, quid fatigatus anhelitus et
utrimquesecus iactatae crebriter laterum mutuae vicissitudines!
Dii boni, quam facilis licet non artifici medico,






</p></section><notes><section class="footnotes"><ul><li class="note" id="note_LCL453_176_2"><a class="footnoteCrossrefLink" href="#target_note_LCL453_176_2" title="Click to highlight in text"><sup class="lineRef">2</sup>F <span class="italic">supergesserat.</span></a></li><script type="text/javascript">document.getElementById('note_LCL453_176_2').style.display = "none";</script><li class="note" id="note_LCL453_176_3"><a class="footnoteCrossrefLink" href="#target_note_LCL453_176_3" title="Click to highlight in text"><sup class="lineRef">3</sup>F <span class="italic">pallore.</span></a></li><script type="text/javascript">document.getElementById('note_LCL453_176_3').style.display = "none";</script></ul></section></notes></section>