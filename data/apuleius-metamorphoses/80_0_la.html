<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">7</span><span class="br"></span><p>Ibi cum singuli derepsissent<a class="footnoteLink" href="#note_LCL044_160_15" id="target_note_LCL044_160_15"><sup>15</sup></a> stipatis artubus, nobis ante ipsas fores loro valido destinatis, anum quandam curvatam gravi senio, cui soli salus atque tutela tot numero iuvenum commissa videbatur, sic infesti compellant: “Etiamne tu, busti cadaver extremum et vitae dedecus primum et Orci fastidium solum, sic nobis otiosa domi residens lusitabis, nec nostris tam magnis tamque periculosis laboribus solacium de tam sera refectione tribues? Quae diebus ac noctibus nil quicquam rei quam merum saevienti ventri tuo soles aviditer ingurgitare.”</p>
<p>Tremens ad haec et stridenti vocula pavida sic anus: “At vobis, fortissimi fidelissimique mei sospitatores<a class="footnoteLink" href="#note_LCL044_160_16" id="target_note_LCL044_160_16"><sup>16</sup></a> iuvenes, affatim cuncta suavi sapore percocta pulmenta praesto sunt, panis numerosus, vinum probe calicibus ecfricatis affluenter immissum, et ex more calida tumultuario lavacro vestro praeparata.”</p>
<p>In fine sermonis huius statim sese devestiunt, nudatique et flammae largissimae vapore recreati calidaque perfusi et oleo peruncti mensas dapibus largiter instructas accumbunt.</p>
<span class="br"></span><span class="lineNumber">8</span><span class="br"></span><p>Commodum cubuerant et ecce quidam longe plures numero iuvenes adveniunt alii, quos incunctanter adaeque latrones arbitrarere. Nam et ipsi praedas aureorum argentariorum<a class="footnoteLink" href="#note_LCL044_160_17" id="target_note_LCL044_160_17"><sup>17</sup></a> nummorum ac vasculorum vestisque sericae et intextae filis aureis invehebant. Hi simili lavacro refoti inter toros sociorum sese reponunt. Tunc sorte ducti ministerium faciunt. Estur ac potatur incondite, pulmentis





</p></section><notes><section class="footnotes"><ul><li class="note" id="note_LCL044_160_15"><a class="footnoteCrossrefLink" href="#target_note_LCL044_160_15" title="Click to highlight in text"><sup class="lineRef">15</sup>F <span class="italic">direpsissent</span>.</a></li><script type="text/javascript">document.getElementById('note_LCL044_160_15').style.display = "none";</script><li class="note" id="note_LCL044_160_16"><a class="footnoteCrossrefLink" href="#target_note_LCL044_160_16" title="Click to highlight in text"><sup class="lineRef">16</sup>F <span class="italic">hospitatores</span>.</a></li><script type="text/javascript">document.getElementById('note_LCL044_160_16').style.display = "none";</script><li class="note" id="note_LCL044_160_17"><a class="footnoteCrossrefLink" href="#target_note_LCL044_160_17" title="Click to highlight in text"><sup class="lineRef">17</sup>Usually emended to <span class="italic">argentariorumque</span>.</a></li><script type="text/javascript">document.getElementById('note_LCL044_160_17').style.display = "none";</script></ul></section></notes></section>