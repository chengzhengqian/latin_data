<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

temptaverat noluisset succumbere. Nec tam<a class="footnoteLink" href="#note_LCL453_184_6" id="target_note_LCL453_184_6"><sup>6</sup></a> immanibus
contenta mendaciis addebat sibi quoque ob detectum flagitium
eundem illum gladium comminari.</p>
<p>Tunc infelix duplici filiorum morte percussus magnis
aerumnarum procellis aestuat. Nam et iuniorem incoram
sui funerari videbat, et alterum ob incestum parricidiumque
capitis scilicet damnatum iri certo sciebat. Ad hoc
uxoris dilectae nimium mentitis lamentationibus ad extremum
subolis impellebatur odium.</p>
<span class="br"></span><span class="lineNumber">6</span><span class="br"></span><p>Vixdum pompae funebres et sepultura filii fuerant explicatae
et statim ab ipso eius rogo senex infelix, ora sua
recentibus adhuc rigans lacrimis trahensque cinere sordentem
canitiem, foro se festinus immittit. Atque ibi tum
fletu, tum precibus, genua etiam decurionum contingens,
nescius fraudium pessimae mulieris in exitium reliqui filii
plenis operabatur affectibus: illum incestum paterno thalamo,
illum parricidam fraterno exitio, et in comminata
novercae caede sicarium. Tanta denique miseratione tantaque
indignatione curiam sed et plebem maerens inflammaverat
ut, remoto iudicandi taedio et accusationis manifestis
probationibus et responsionis meditatis ambagibus,
cuncti conclamarint lapidibus obrutum publicum malum
publice vindicari.</p>
<p>Magistratus interim metu periculi proprii, ne de parvis
indignationis elementis ad exitium disciplinae civitatisque
seditio procederet, partim decuriones deprecari, partim

</p></section><notes><section class="footnotes"><ul><li class="note" id="note_LCL453_184_6"><a class="footnoteCrossrefLink" href="#target_note_LCL453_184_6" title="Click to highlight in text"><sup class="lineRef">6</sup>F <span class="italic">tamen.</span></a></li><script type="text/javascript">document.getElementById('note_LCL453_184_6').style.display = "none";</script></ul></section></notes></section>