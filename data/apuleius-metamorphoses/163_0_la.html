<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

communi conferebat arcae, infit etiam de salute
commilitonum sollicite sciscitari. Cognitoque quosdam,
immo vero fortissimum quemque variis quidem sed impigris
casibus oppetisse, suadet, tantisper pacatis itineribus
omniumque proeliorum servatis indutiis, inquisitioni
commilitonum potius insisteretur et tirocinio novae iuventutis
ad pristinae manus numerum Martiae cohortis facies
integraretur. Nam et invitos terrore compelli et volentes
praemio provocari posse, nec paucos humili servilique
vitae renuntiantes ad instar tyrannicae potestatis sectam
suam conferre malle. Se quoque iam dudum pro sua parte
quendam convenisse hominem et statu procerum et aetate
iuvenem et corpore vastum et manu strenuum, eique suasisse
ac denique persuasisse, ut manus hebetatas diutina
pigritia tandem referret ad frugem meliorem, bonoque
secundae, dum posset, frueretur valetudinis, nec manum
validam erogandae stipi porrigeret, sed hauriendo potius
exerceret auro.</p>
<span class="br"></span><span class="lineNumber">5</span><span class="br"></span><p>Talibus dictis universi omnes assensi,<a class="footnoteLink" href="#note_LCL453_8_4" id="target_note_LCL453_8_4"><sup>4</sup></a> et illum, qui iam
comprobatus videretur, ascisci et alios ad supplendum numerum
vestigari statuunt. Tunc profectus et paululum
commoratus ille perducit immanem quendam iuvenem,
uti fuerat pollicitus, nescio an ulli praesentium comparandum—nam
praeter ceteram corporis molem toto vertice
cunctos antepollebat et ei commodum lanugo malis inserpebat—sed
plane centunculis disparibus et male consarcinatis



</p></section><notes><section class="footnotes"><ul><li class="note" id="note_LCL453_8_4"><a class="footnoteCrossrefLink" href="#target_note_LCL453_8_4" title="Click to highlight in text"><sup class="lineRef">4</sup>Or <span class="italic">assensere,</span> for F’s <span class="italic">adsensiere.</span></a></li><script type="text/javascript">document.getElementById('note_LCL453_8_4').style.display = "none";</script></ul></section></notes></section>