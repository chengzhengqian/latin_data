<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

taedis, cereis, et alio genere facticii luminis<a class="footnoteLink" href="#note_LCL453_254_16" id="target_note_LCL453_254_16"><sup>16</sup></a> siderum
caelestium stirpem propitiantes. Symphoniae dehinc suaves,
fistulae tibiaeque modulis dulcissimis personabant.
Eas amoenus lectissimae iuventutis veste nivea et cataclista
praenitens sequebatur chorus, carmen venustum iterantes,
quod Camenarum favore sollers poeta modulatus
edixerat, quod argumentum referebat interim maiorum
antecantamenta votorum. Ibant et dicati magno Sarapi tibicines,
qui per obliquum calamum ad aurem porrectum
dexteram familiarem templi deique modulum frequentabant,
praeciaeque<a class="footnoteLink" href="#note_LCL453_254_17" id="target_note_LCL453_254_17"><sup>17</sup></a> qui facilem sacris viam dari praedicarent.</p>
<span class="br"></span><span class="lineNumber">10</span><span class="br"></span><p>Tunc influunt turbae sacris divinis initiatae, viri feminaeque
omnis dignitatis et omnis aetatis, linteae vestis candore
puro luminosi, illae limpido tegmine crines madidos
obvolutae, hi capillum derasi funditus verticem praenitentes—magnae
religionis terrena sidera—aereis et argenteis,
immo vero aureis etiam sistris argutum tinnitum constrepentes;
et antistites sacrorum proceres illi, qui candido
linteamine cinctum pectoralem adusque vestigia strictim
iniecti potentissimorum deum proferebant insignes exuvias.
Quorum primus lucernam claro praemicantem porrigebat
lumine, non adeo nostris illis consimilem quae vespertinas
iluminant epulas, sed aureum cymbium medio sui
patore flammulam suscitans largiorem. Secundus vestitum





</p></section><notes><section class="footnotes"><ul><li class="note" id="note_LCL453_254_16"><a class="footnoteCrossrefLink" href="#target_note_LCL453_254_16" title="Click to highlight in text"><sup class="lineRef">16</sup>F <span class="italic">facuum lumine.</span></a></li><script type="text/javascript">document.getElementById('note_LCL453_254_16').style.display = "none";</script><li class="note" id="note_LCL453_254_17"><a class="footnoteCrossrefLink" href="#target_note_LCL453_254_17" title="Click to highlight in text"><sup class="lineRef">17</sup>F <span class="italic">et plerique.</span></a></li><script type="text/javascript">document.getElementById('note_LCL453_254_17').style.display = "none";</script></ul></section></notes></section>