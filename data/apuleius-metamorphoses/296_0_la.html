<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

et utramque culpam vitare ac neque vocatus morari nec
non iussus festinare deberem. Nec tamen esse quemquam
de suo numero tam perditae mentis vel immo destinatae
mortis qui, non sibi quoque seorsum iubente domina,
temerarium atque sacrilegum audeat ministerium subire
noxamque letalem contrahere. Nam et inferum claustra et
salutis tutelam in deae manu posita, ipsamque traditionem
ad instar voluntariae mortis et precariae salutis celebrari,
quippe cum transactis vitae temporibus iam in ipso finitae
lucis limine<a class="footnoteLink" href="#note_LCL453_274_44" id="target_note_LCL453_274_44"><sup>44</sup></a> constitutos, quis tamen tuto possint magna
religionis committi silentia, numen deae soleat elicere<a class="footnoteLink" href="#note_LCL453_274_45" id="target_note_LCL453_274_45"><sup>45</sup></a> et
sua providentia quodam modo renatos ad novae reponere
rursus salutis curricula. Ergo igitur me quoque oportere
caeleste sustinere praeceptum, quamquam perspicua evidentique
magni numinis dignatione iam dudum felici ministerio
nuncupatum destinatumque; nec secus quam cultores
ceteri cibis profanis ac nefariis iam nunc temperare,
quo rectius ad arcana purissimae religionis secreta pervaderem.</p>
<span class="br"></span><span class="lineNumber">22</span><span class="br"></span><p>Dixerat sacerdos, nec impatientia corrumpebatur obsequium
meum, sed intentus miti quiete et probabili taciturnitate
sedulum quot<a class="footnoteLink" href="#note_LCL453_274_46" id="target_note_LCL453_274_46"><sup>46</sup></a> dies obibam culturae sacrorum
ministerium. Nec me fefellit vel longi temporis prolatione
cruciavit deae potentis benignitas salutaris, sed noctis obscurae
non obscuris imperiis evidenter monuit advenisse
diem mihi semper optabilem, quo me maximi voti compotiret,<a class="footnoteLink" href="#note_LCL453_274_47" id="target_note_LCL453_274_47"><sup>47</sup></a>
</p></section><notes><section class="footnotes"><ul><li class="note" id="note_LCL453_274_44"><a class="footnoteCrossrefLink" href="#target_note_LCL453_274_44" title="Click to highlight in text"><sup class="lineRef">44</sup>F <span class="italic">lumine.</span></a></li><script type="text/javascript">document.getElementById('note_LCL453_274_44').style.display = "none";</script><li class="note" id="note_LCL453_274_45"><a class="footnoteCrossrefLink" href="#target_note_LCL453_274_45" title="Click to highlight in text"><sup class="lineRef">45</sup>Some editors emend to <span class="italic">eligere</span> “selected”.</a></li><script type="text/javascript">document.getElementById('note_LCL453_274_45').style.display = "none";</script><li class="note" id="note_LCL453_274_46"><a class="footnoteCrossrefLink" href="#target_note_LCL453_274_46" title="Click to highlight in text"><sup class="lineRef">46</sup>F <span class="italic">quod.</span></a></li><script type="text/javascript">document.getElementById('note_LCL453_274_46').style.display = "none";</script><li class="note" id="note_LCL453_274_47"><a class="footnoteCrossrefLink" href="#target_note_LCL453_274_47" title="Click to highlight in text"><sup class="lineRef">47</sup>F <span class="italic">competeret.</span></a></li><script type="text/javascript">document.getElementById('note_LCL453_274_47').style.display = "none";</script></ul></section></notes></section>