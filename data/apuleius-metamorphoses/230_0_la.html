<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

indignatione contumeliae, gladium flagitans iugulare
moriturum gestiebat, ni respecto communi periculo
vix eum ab impetu furioso cohibuissem, asseverans brevi
absque noxa nostri suapte inimicum eius violentia sulpuris
periturum. Nec suadela mea, sed ipsius rei necessitate
lenitus, quippe iam semivivum illum in proximum deportat
angiportum. Tum uxorem eius tacite suasi ac denique
persuasi, secederet paululum atque ultra limen tabernae
ad quampiam tantisper deverteret<a class="footnoteLink" href="#note_LCL453_142_54" id="target_note_LCL453_142_54"><sup>54</sup></a> familiarem sibi mulierem,
quoad spatio fervens mariti sedaretur animus, qui
tanto calore tantaque rabie perculsus non erat dubius aliquid
etiam de se suaque coniuge tristius profecto cogitare.
Talium contubernalis epularum taedio fugatus larem reveni
meum.‚Äù</p>
<span class="br"></span><span class="lineNumber">26</span><span class="br"></span><p>Haec recensente pistore iam dudum procax et temeraria
mulier verbis exsecrantibus fullonis illius detestabatur
uxorem: illam perfidam, illam impudicam, denique universi
sexus grande dedecus, quae suo pudore postposito
torique genialis calcato foedere larem mariti lupanari maculasset
infamia, iamque perdita nuptae dignitate prostitutae
sibi nomen asciverit; addebat et tales oportere vivas
exuri feminas. Et tamen taciti vulneris et suae sordidae
conscientiae commonita, quo maturius stupratorem suum
tegminis cruciatu liberaret, identidem suadebat maritum
temperius quieti decedere. At ille, utpote intercepta cena
profugus et<a class="footnoteLink" href="#note_LCL453_142_55" id="target_note_LCL453_142_55"><sup>55</sup></a> prorsus ieiunus, mensam potius comiter postulabat.


</p></section><notes><section class="footnotes"><ul><li class="note" id="note_LCL453_142_54"><a class="footnoteCrossrefLink" href="#target_note_LCL453_142_54" title="Click to highlight in text"><sup class="lineRef">54</sup>F does not give <span class="italic">deverteret</span> (added by Helm), but editors
agree that a second verb is necessary.</a></li><script type="text/javascript">document.getElementById('note_LCL453_142_54').style.display = "none";</script><li class="note" id="note_LCL453_142_55"><a class="footnoteCrossrefLink" href="#target_note_LCL453_142_55" title="Click to highlight in text"><sup class="lineRef">55</sup>F <span class="italic">profugeret.</span></a></li><script type="text/javascript">document.getElementById('note_LCL453_142_55').style.display = "none";</script></ul></section></notes></section>