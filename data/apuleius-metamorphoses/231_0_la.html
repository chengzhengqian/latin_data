<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

Apponebat ei propere, quamvis invita, mulier
quippini destinatam alii.</p>
<p>Sed mihi penita carpebantur praecordia et praecedens
facinus et praesentem deterrimae feminae constantiam
cogitanti, mecumque sedulo deliberabam si quo modo
possem detectis ac revelatis fraudibus auxilium meo perhibere
domino, illumque, qui ad instar testudinis alveum</p>
<span class="br"></span><span class="lineNumber">27</span><span class="br"></span><p>succubabat, depulso tegmine cunctis palam facere. Sic
erili contumelia me cruciatum tandem caelestis respexit
Providentia. Nam senex claudus cui nostra tutela permissa
fuerat universa nos iumenta, id hora iam postulante, ad lacum
proximum bibendi causa gregatim prominabat. Quae
res optatissimam mihi vindictae sumministravit occasionem.
Namque praetergrediens observatos extremos adulteri
digitos, qui per angustias cavi tegminis prominebant,
obliquata atque infesta ungula compressos usque ad summam
minutiem contero, donec intolerabili dolore commotus,
sublato flebili clamore repulsoque et abiecto alveo,
conspectui profano redditus scaenam propudiosae mulieris
patefecit. Nec tamen pistor damno pudicitiae magnopere
commotus exsangui pallore trepidantem puerum
serena fronte et propitiata facie commulcens incipit.</p>
<p>â€œNihil triste de me tibi, fili, metuas. Non sum barbarus,
nec agresti morum squalore praeditus, nec ad exemplum
naccinae truculentiae sulpuris te letali fumo necabo, ac ne
iuris quidem severitate lege de adulteriis ad discrimen vocabo
capitis tam venustum tamque pulchellum puellum,


</p></section><notes></notes></section>