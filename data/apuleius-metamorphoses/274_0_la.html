<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">32</span><span class="br"></span><p>Venus ecce cum magno favore caveae in ipso meditullio
scaenae, circumfuso populo laetissimorum parvulorum,
dulce surridens constitit amoene. Illos teretes et lacteos
puellos diceres tu Cupidines veros de caelo vel mari commodum
involasse; nam et pinnulis et sagittulis et habitu
cetero formae praeclare congruebant, et velut nuptiales
epulas obiturae dominae coruscis praelucebant facibus. Et
influunt innuptarum puellarum decorae suboles, hinc
Gratiae gratissimae, inde Horae pulcherrimae, quae iaculis
floris serti et soluti deam suam propitiantes scitissimum
construxerant chorum, dominae voluptatum veris coma
blandientes. Iam tibiae multiforabiles cantus Lydios dulciter
consonant. Quibus spectatorum pectora suave mulcentibus,
longe suavior Venus placide commoveri cunctantique
lente vestigio et leniter fluctuante spinula<a class="footnoteLink" href="#note_LCL453_230_53" id="target_note_LCL453_230_53"><sup>53</sup></a> et
sensim adnutante capite coepit incedere, mollique tibiarum
sono delicatis respondere gestibus, et nunc mite coniventibus,
nunc acre comminantibus gestire pupulis, et
nonnunquam saltare solis oculis. Haec ut primum ante
iudicis conspectum facta est, nisu bracchiorum polliceri
videbatur, si fuisset deabus ceteris antelata, daturam se
nuptam Paridi forma praecipuam suique consimilem.
Tunc animo volenti Phrygius iuvenis malum quod tenebat
aureum velut victoriae calculum puellae tradidit.</p>
<span class="br"></span><span class="lineNumber">33</span><span class="br"></span><p>Quid ergo miramini, vilissima capita, immo forensia
pecora, immo vero togati vulturii, si toti nunc iudices sententias

    

</p></section><notes><section class="footnotes"><ul><li class="note" id="note_LCL453_230_53"><a class="footnoteCrossrefLink" href="#target_note_LCL453_230_53" title="Click to highlight in text"><sup class="lineRef">53</sup>F <span class="italic">fluctuantes pinnulas.</span></a></li><script type="text/javascript">document.getElementById('note_LCL453_230_53').style.display = "none";</script></ul></section></notes></section>