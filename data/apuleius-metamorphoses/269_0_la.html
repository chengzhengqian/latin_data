<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

proventus appareat.‚Äù Sed aegre<a class="footnoteLink" href="#note_LCL453_220_41" id="target_note_LCL453_220_41"><sup>41</sup></a> precibus et obtestationibus
eius multum ac diu fatigata tandem abire concessit.
Interdum perniciem caecam totis visceribus furentem
medullae penitus attraxerant. Multum denique saucius et
gravedine somnulenta iam demersus domum pervadit aegerrime.
Vixque enarratis cunctis ad uxorem, mandato saltem
promissam mercedem mortis geminatae deposceret,
sic elisus violenter spectatissimus medicus effundit spiritum.</p>
<span class="br"></span><span class="lineNumber">27</span><span class="br"></span><p>Nec ille<a class="footnoteLink" href="#note_LCL453_220_42" id="target_note_LCL453_220_42"><sup>42</sup></a> tamen iuvenis diutius vitam tenuerat, sed
inter fictas mentitasque lacrimas uxoris pari casu mortis
fuerat exstinctus. Iamque eo sepulto, paucis interiectis
diebus quis feralia mortuis litantur obsequia, uxor medici
pretium geminae mortis petens aderat. Sed mulier usquequaque
sui similis, fidei supprimens faciem, praetendens
imaginem, blandicule respondit, et omnia prolixe accumulateque
pollicetur, et statutum praemium sine mora se reddituram
constituit, modo pauxillum de ea potione largiri
sibi vellet ad incepti negotii persecutionem. Quid pluribus?
Laqueis fraudium pessimarum uxor inducta medici
facile consentit et, quo se gratiorem locupleti feminae
faceret, properiter domo petitam totam prorsus veneni
pyxidem mulieri tradidit. Quae grandem scelerum nancta
materiam longe lateque cruentas suas manus porrigit.</p>
<span class="br"></span><span class="lineNumber">28</span><span class="br"></span><p>Habebat filiam parvulam de marito quem nuper necaverat.
Huic infantulae quod leges necessariam patris successionem
deferrent sustinebat aegerrime, inhiansque
toto filiae patrimonio imminebat et capiti. Ergo certa defunctorum


</p></section><notes><section class="footnotes"><ul><li class="note" id="note_LCL453_220_41"><a class="footnoteCrossrefLink" href="#target_note_LCL453_220_41" title="Click to highlight in text"><sup class="lineRef">41</sup>F <span class="italic">aegra.</span></a></li><script type="text/javascript">document.getElementById('note_LCL453_220_41').style.display = "none";</script><li class="note" id="note_LCL453_220_42"><a class="footnoteCrossrefLink" href="#target_note_LCL453_220_42" title="Click to highlight in text"><sup class="lineRef">42</sup>F <span class="italic">illa</span>; <span class="italic">illo</span> is also possible as ablative of comparison referring
to the doctor.</a></li><script type="text/javascript">document.getElementById('note_LCL453_220_42').style.display = "none";</script></ul></section></notes></section>