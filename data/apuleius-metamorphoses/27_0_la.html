<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
Parius in Dianam factus tenet libratam totius loci medietatem, signum perfecte luculentum, veste reflatum, procursu vegetum, introeuntibus obvium et maiestate numinis venerabile. Canes utrimquesecus deae latera muniunt, qui canes et ipsi lapis erant. His oculi minantur, aures rigent, nares hiant, ora saeviunt, et, sicunde de proximo latratus ingruerit, eum putabis de faucibus lapidis exire; et—in quo summum specimen operae fabrilis egregius ille signifex prodidit—sublatis canibus in pectus arduis pedes imi resistunt, currunt priores. Pone tergum deae saxum insurgit in speluncae modum, muscis et herbis et foliis et virgulis et sicubi pampinis et arbusculis alibi de lapide florentibus. Splendet intus umbra signi de nitore lapidis. Sub extrema saxi margine poma et uvae faberrime politae dependent, quas ars aemula naturae veritati similes explicuit. Putes ad cibum inde quaedam, cum mustulentus autumnus maturum colorem afflaverit, posse decerpi, et si fontem, qui deae vestigio discurrens in lenem vibratur undam, pronus aspexeris, credes illos ut rure<a class="footnoteLink" href="#note_LCL044_54_11" id="target_note_LCL044_54_11"><sup>11</sup></a> pendentes racemos inter cetera veritatis nec agitationis officio carere. Inter medias frondes lapidis Actaeon simulacrum,<a class="footnoteLink" href="#note_LCL044_54_12" id="target_note_LCL044_54_12"><sup>12</sup></a> curioso optutu in deam versum<a class="footnoteLink" href="#note_LCL044_54_13" id="target_note_LCL044_54_13"><sup>13</sup></a> proiectus, iam in cervum ferinus





</p></section><notes><section class="footnotes"><ul><li class="note" id="note_LCL044_54_11"><a class="footnoteCrossrefLink" href="#target_note_LCL044_54_11" title="Click to highlight in text"><sup class="lineRef">11</sup>F’s <span class="italic">rure</span> has caused much editorial consternation, although it is just possible in the sense “in the country”, “in nature”. Wiman’s <span class="italic">pure</span> is the most attractive emendation; a sample list of others follows: <span class="italic">vere</span>, <span class="italic">vite</span>, <span class="italic">rore</span>, <span class="italic">rupe</span>.</a></li><script type="text/javascript">document.getElementById('note_LCL044_54_11').style.display = "none";</script><li class="note" id="note_LCL044_54_12"><a class="footnoteCrossrefLink" href="#target_note_LCL044_54_12" title="Click to highlight in text"><sup class="lineRef">12</sup><span class="italic">simulacrum</span> is possibly a gloss: cf.<span class="italic">statuas</span> above.</a></li><script type="text/javascript">document.getElementById('note_LCL044_54_12').style.display = "none";</script><li class="note" id="note_LCL044_54_13"><a class="footnoteCrossrefLink" href="#target_note_LCL044_54_13" title="Click to highlight in text"><sup class="lineRef">13</sup>F <span class="italic">sum</span>.</a></li><script type="text/javascript">document.getElementById('note_LCL044_54_13').style.display = "none";</script></ul></section></notes></section>