<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
innoxius praeminantes excipit, commentus ob iussum Veneris petere eique se praeministrare, quare paulo facilior adeundi fuit copia.</p>
<span class="br"></span><span class="lineNumber">16</span><span class="br"></span><p>“Sic acceptam cum gaudio plenam urnulam Psyche Veneri citata rettulit. Nec tamen nutum deae saevientis vel tunc expiare potuit. Nam sic eam maiora atque peiora flagitia comminans appellat renidens exitiabile: ‘Iam tu quidem magna videris quaedam mihi et alta prorsus malefica, quae talibus praeceptis meis obtemperasti naviter. Sed adhuc istud, mea pupula, ministrare debebis. Sume istam pyxidem et de die<a class="footnoteLink" href="#note_LCL044_280_31" id="target_note_LCL044_280_31"><sup>31</sup></a> protinus usque ad inferos et ipsius Orci ferales penates te derige. Tunc conferens<a class="footnoteLink" href="#note_LCL044_280_32" id="target_note_LCL044_280_32"><sup>32</sup></a> pyxidem Proserpinae, “Petit de te Venus” dicito “modicum de tua mittas ei formositate vel ad unam saltem dieculam sufficiens. Nam quod habuit, dum filium curat aegrotum consumpsit atque contrivit omne.” Sed haud immaturius redito, quia me necesse est indidem delitam theatrum deorum frequentare.’</p>
<span class="br"></span><span class="lineNumber">17</span><span class="br"></span><p>“Tunc Psyche vel maxime sensit ultimas fortunas suas, et velamento reiecto ad promptum exitium sese compelli manifeste comperit—quidni?—quae suis pedibus ultro ad Tartarum manesque commeare cogeretur. Nec cunctata diutius pergit ad quampiam turrim praealtam, indidem sese datura<a class="footnoteLink" href="#note_LCL044_280_33" id="target_note_LCL044_280_33"><sup>33</sup></a> praecipitem. Sic enim rebatur ad inferos recte atque pulcherrime se posse descendere. Sed turris prorumpit in vocem subitam, et ‘Quid te’ inquit ‘praecipitio, misella, quaeris exstinguere? Quidque iam novissimo






</p></section><notes><section class="footnotes"><ul><li class="note" id="note_LCL044_280_31"><a class="footnoteCrossrefLink" href="#target_note_LCL044_280_31" title="Click to highlight in text"><sup class="lineRef">31</sup>F <span class="italic">et dedit</span>.</a></li><script type="text/javascript">document.getElementById('note_LCL044_280_31').style.display = "none";</script><li class="note" id="note_LCL044_280_32"><a class="footnoteCrossrefLink" href="#target_note_LCL044_280_32" title="Click to highlight in text"><sup class="lineRef">32</sup>F <span class="italic">conferes</span>.</a></li><script type="text/javascript">document.getElementById('note_LCL044_280_32').style.display = "none";</script><li class="note" id="note_LCL044_280_33"><a class="footnoteCrossrefLink" href="#target_note_LCL044_280_33" title="Click to highlight in text"><sup class="lineRef">33</sup>F <span class="italic">sesedaturam</span>.</a></li><script type="text/javascript">document.getElementById('note_LCL044_280_33').style.display = "none";</script></ul></section></notes></section>