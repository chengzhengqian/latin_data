<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

Philebus, quidam pistor de proximo castello praestinavit;
protinusque frumento etiam coempto affatim onustum
per iter arduum scrupis et cuiusce<a class="footnoteLink" href="#note_LCL453_118_31" id="target_note_LCL453_118_31"><sup>31</sup></a> modi stirpibus infestum
ad pistrinum quod exercebat perducit.</p>
<span class="br"></span><span class="lineNumber">11</span><span class="br"></span><p>Ibi complurium iumentorum multivii circuitus intorquebant
molas ambage varia, nec die tantum, verum perpeti
etiam nocte prorsus instabili machinarum vertigine
lucubrabant pervigilem farinam. Sed mihi, ne rudimentum
servitii perhorrescerem scilicet, novus dominus loca
lautia prolixe praebuit. Nam et diem primum illum feriatum
dedit et cibariis abundanter instruxit praesepium.
Nec tamen illa otii saginaeque beatitudo duravit ulterius,
sed die sequenti molae quae maxima videbatur matutinus
astituor, et ilico velata facie propellor ad incurva spatia
flexuosi canalis, ut in orbe termini circumfluentis reciproco
gressu mea recalcans vestigia vagarer errore certo.
Nec tamen sagacitatis ac prudentiae meae prorsus oblitus
facilem me tirocinio disciplinae praebui; sed quamquam
frequenter, cum inter homines agerem, machinas similiter
circumrotari vidissem, tamen ut expers et ignarus operis
stupore mentito defixus haerebam, quod enim rebar ut minus
aptum et huius modi ministerio satis inutilem me ad
alium quempiam utique leviorem laborem legatum iri vel
otiosum certe cibatum iri. Sed frustra sollertiam damnosam
exercui. Complures enim protinus baculis armati me

</p></section><notes><section class="footnotes"><ul><li class="note" id="note_LCL453_118_31"><a class="footnoteCrossrefLink" href="#target_note_LCL453_118_31" title="Click to highlight in text"><sup class="lineRef">31</sup>F <span class="italic">huiusce.</span></a></li><script type="text/javascript">document.getElementById('note_LCL453_118_31').style.display = "none";</script></ul></section></notes></section>