<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

tuum adero. Abi ergo ac te compara: tota enim nocte tecum fortiter et ex animo proeliabor.”</p>
<span class="br"></span><span class="lineNumber">11</span><span class="br"></span><p>His et talibus obgannitis sermonibus inter nos discessum est. Commodum meridies accesserat et mittit mihi Byrrhena xeniola, porcum opimum<a class="footnoteLink" href="#note_LCL044_66_27" id="target_note_LCL044_66_27"><sup>27</sup></a> et quinque gallinulas et vini cadum in aetate pretiosi. Tunc ego vocata Photide, “Ecce” inquam “Veneris hortator et armiger Liber advenit ultro. Vinum istud hodie sorbamus omne, quod nobis restinguat pudoris ignaviam et alacrem vigorem libidinis incutiat. Hac enim sitarchia navigium Veneris indiget sola, ut in nocte pervigili et oleo lucerna et vino calix abundet.”</p>
<p>Diem ceterum lavacro ac dein cenae dedimus. Nam Milonis boni concinnaticiam mensulam rogatus accubueram, quam pote tutus ab uxoris eius aspectu, Byrrhenae monitorum memor, et perinde in eius faciem oculos meos ac si in Avernum lacum formidans deieceram. Sed assidue respiciens praeministrantem Photidem inibi recreabar animi, cum ecce iam vespera lucernam intuens Pamphile, “Quam largus” inquit “imber aderit crastino,” et percontanti marito qui comperisset istud, respondit sibi lucernam praedicere. Quod dictum ipsius Milo risu secutus, “Grandem” inquit “ista in lucerna<a class="footnoteLink" href="#note_LCL044_66_28" id="target_note_LCL044_66_28"><sup>28</sup></a> Sibyllam pascimus, quae cuncta caeli negotia et solem ipsum de specula candelabri contuetur.”</p>
</section><notes><section class="footnotes"><ul><li class="note" id="note_LCL044_66_27"><a class="footnoteCrossrefLink" href="#target_note_LCL044_66_27" title="Click to highlight in text"><sup class="lineRef">27</sup>F <span class="italic">optimum</span>.</a></li><script type="text/javascript">document.getElementById('note_LCL044_66_27').style.display = "none";</script><li class="note" id="note_LCL044_66_28"><a class="footnoteCrossrefLink" href="#target_note_LCL044_66_28" title="Click to highlight in text"><sup class="lineRef">28</sup>F probably read <span class="italic">istam lucerno</span>, later changed to <span class="italic">lucerne</span>: one may choose among <span class="italic">istam lucernam</span>, <span class="italic">istam in lucerna</span> and <span class="italic">ista in lucerna</span>, and interpret the Sibyl as residing in the lamp, being in the form of a lamp, or being the lamp itself.</a></li><script type="text/javascript">document.getElementById('note_LCL044_66_28').style.display = "none";</script></ul></section></notes></section>