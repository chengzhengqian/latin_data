<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

coram deprensum, reum peregrinum. Constanter itaque in hominem alienum ferte sententias de eo crimine quod etiam in vestrum civem severiter vindicaretis.”</p>
<span class="br"></span><span class="lineNumber">4</span><span class="br"></span><p>Sic profatus accusator acerrimus immanem vocem repressit. Ac me statim praeco, siquid ad ea respondere vellem, iubebat incipere. At ego nihil tunc temporis amplius quam flere poteram, non tam hercules truculentam accusationem intuens quam meam miseram conscientiam. Sed tamen oborta divinitus audacia sic ad illa:</p>
<p>“Nec ipse ignoro quam sit arduum, trinis civium corporibus expositis, eum qui caedis arguatur, quamvis vera dicat et de facto confiteatur ultro, tamen tantae multitudini quod sit innocens persuadere. Sed si paulisper audientiam publicam<a class="footnoteLink" href="#note_LCL044_110_8" id="target_note_LCL044_110_8"><sup>8</sup></a> mihi tribuerit humanitas, facile vos edocebo me discrimen capitis non meo merito, sed rationabilis indignationis eventu fortuito tantam criminis invidiam frustra sustinere.</p>
<span class="br"></span><span class="lineNumber">5</span><span class="br"></span><p>“Nam cum a cena me serius aliquanto reciperem, potulentus alioquin, quod plane verum crimen meum non diffitebor, ante ipsas fores hospitii—ad bonum autem Milonem civem vestrum deverto—video quosdam saevissimos latrones aditum temptantes et domus ianuas cardinibus obtortis evellere gestientes, claustrisque omnibus, quae accuratissime affixa fuerant, violenter evulsis, secum iam de inhabitantium exitio deliberantes. Unus denique et

</p></section><notes><section class="footnotes"><ul><li class="note" id="note_LCL044_110_8"><a class="footnoteCrossrefLink" href="#target_note_LCL044_110_8" title="Click to highlight in text"><sup class="lineRef">8</sup>Often emended to <span class="italic">publica</span>.</a></li><script type="text/javascript">document.getElementById('note_LCL044_110_8').style.display = "none";</script></ul></section></notes></section>