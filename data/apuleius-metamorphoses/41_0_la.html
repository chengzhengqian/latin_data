<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

conclusis digitis ceteros eminus porrigens<a class="footnoteLink" href="#note_LCL044_82_48" id="target_note_LCL044_82_48"><sup>48</sup></a> et infesto pollice clementer surrigens infit Thelyphron:</p>
<p>“Pupillus ego Mileto profectus ad spectaculum Olympicum, cum haec etiam loca provinciae famigerabilis adire cuperem, peragrata cuncta Thessalia fuscis avibus Larissam accessi. Ac dum singula pererrans tenuato admodum viatico paupertati meae fomenta conquiro, conspicor medio foro procerum quendam senem. Insistebat lapidem claraque voce praedicabat, siqui mortuum servare vellet, de pretio liceretur. Et ad quempiam praetereuntium ‘Quid hoc’ inquam ‘comperior? Hicine mortui solent aufugere?’</p>
<p>“‘Tace’ respondit ille. ‘Nam oppido puer et satis peregrinus es, meritoque ignoras Thessaliae te consistere, ubi sagae mulieres ora mortuorum passim demorsicant, eaque sunt illis artis magicae supplementa.’</p>
<span class="br"></span><span class="lineNumber">22</span><span class="br"></span><p>“Contra ego ‘Et quae, tu’ inquam ‘dic sodes, custodela ista feralis?’</p>
<p>“‘Iam primum’ respondit ille ‘perpetem noctem eximie vigilandum est exsertis et inconivis oculis semper in cadaver intentis, nec acies usquam devertenda, immo ne obliquanda quidem, quippe cum deterrimae versipelles in quodvis animal ore converso latenter arrepant, ut ipsos etiam oculos Solis et Iustitiae facile frustrentur. Nam et



</p></section><notes><section class="footnotes"><ul><li class="note" id="note_LCL044_82_48"><a class="footnoteCrossrefLink" href="#target_note_LCL044_82_48" title="Click to highlight in text"><sup class="lineRef">48</sup><span class="italic">eminus porrigens</span>: the original reading of F is hard to determine here, and editors vary greatly on what, if anything, needs to be changed in this difficult sentence.</a></li><script type="text/javascript">document.getElementById('note_LCL044_82_48').style.display = "none";</script></ul></section></notes></section>