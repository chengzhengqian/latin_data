<section class="div1 language" lang="la"><header><hgroup><h1>Apuleius</h1></hgroup></header><section class="div2">
<p>“‘Aristomene,’ inquit ‘ne tu fortunarum lubricas ambages et instabiles incursiones et reciprocas vicissitudines ignoras.’ Et cum dicto sutili centunculo faciem suam iam dudum punicantem prae pudore obtexit ita ut ab umbilico pube tenus cetera corporis renudaret. Nec denique perpessus ego tam miserum aerumnae spectaculum, iniecta manu ut adsurgat enitor.</p>
<span class="br"></span><span class="lineNumber">7</span><span class="br"></span><p>“At ille, ut erat, capite velato, ‘Sine, sine’ inquit ‘fruatur diutius tropaeo Fortuna quod fixit ipsa.’</p>
<p>“Effeci sequatur, et simul unam e duabus laciniis meis exuo eumque propere vestio dicam an contego, et ilico lavacro trado. Quod unctui, quod tersui, ipse praeministro; sordium enormem eluviem operose effrico; probe curato, ad hospitium lassus ipse fatigatum aegerrime sustinens perduco. Lectulo refoveo, cibo satio, poculo mitigo, fabulis permulceo. Iam allubentia proclivis est sermonis et ioci et scitum etiam<a class="footnoteLink" href="#note_LCL044_12_15" id="target_note_LCL044_12_15"><sup>15</sup></a> cavillum, iam dicacitas timida, cum ille imo de pectore cruciabilem suspiritum ducens, dextra saeviente frontem replaudens, ‘Me miserum’ infit ‘qui dum voluptatem gladiatorii spectaculi famigerabilis consector, in has aerumnas incidi. Nam, ut scis optime, secundum quaestum Macedoniam profectus, dum mense decimo ibidem attentus nummatior revertor, modico prius quam Larissam accederem, per transitum spectaculum obiturus, in quadam avia et lacunosa convalli a vastissimis latronibus obsessus atque omnibus privatus tandem evado. Et utpote



</p></section><notes><section class="footnotes"><ul><li class="note" id="note_LCL044_12_15"><a class="footnoteCrossrefLink" href="#target_note_LCL044_12_15" title="Click to highlight in text"><sup class="lineRef">15</sup>F <span class="italic">et.</span></a></li><script type="text/javascript">document.getElementById('note_LCL044_12_15').style.display = "none";</script></ul></section></notes></section>