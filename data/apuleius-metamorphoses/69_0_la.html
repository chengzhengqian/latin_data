<section class="div1 language" lang="la"><header><hgroup><h1>Apuleius</h1></hgroup></header><section class="div2">
<p>“Ain,” inquit “vulpinaris, amasio, meque sponte asceam cruribus meis illidere compellis? Sic inermem vix a lupulis conservo Thessalis. Hunc alitem factum ubi quaeram, videbo quando?”</p>
<span class="br"></span><span class="lineNumber">23</span><span class="br"></span><p>“At mihi scelus istud depellant caelites” inquam “ut ego, quamvis ipsius aquilae sublimis volatibus toto caelo pervius et supremi Iovis certus nuntius vel laetus armiger, tamen non ad meum nidulum post illam pinnarum dignitatem subinde devolem? Adiuro per dulcem istum capilli tui nodulum, quo meum vinxisti spiritum, me nullam aliam meae Photidi malle. Tunc etiam istud meis cogitationibus occurrit, cum semel avem talem perunctus induero, domus omnes procul me vitare debere. Quam pulchro enim quamque festivo matronae perfruentur amatore bubone! Quid quod istas nocturnas aves, cum penetraverint larem quempiam, sollicite prehensas foribus videmus affigi, ut quod infaustis volatibus familiae minantur exitium suis luant cruciatibus? Sed, quod sciscitari paene praeterivi, quo dicto factove rursum exutis pinnulis illis ad meum redibo Lucium?”</p>
<p>“Bono animo es, quod ad huius rei curam pertinet” ait. “Nam mihi domina singula monstravit quae possunt rursus in facies hominum tales figuras reformare. Nec istud factum putes ulla benivolentia, sed ut ei redeunti medela salubri possem subsistere. Specta denique quam parvis quamque futtilibus tanta res procuretur herbulis<a class="footnoteLink" href="#note_LCL044_138_39" id="target_note_LCL044_138_39"><sup>39</sup></a>: anethi modicum cum lauri foliis immissum rori<a class="footnoteLink" href="#note_LCL044_138_40" id="target_note_LCL044_138_40"><sup>40</sup></a> fontano


</p></section><notes><section class="footnotes"><ul><li class="note" id="note_LCL044_138_39"><a class="footnoteCrossrefLink" href="#target_note_LCL044_138_39" title="Click to highlight in text"><sup class="lineRef">39</sup>F <span class="italic">herculis. herbusculis</span> is an alternative emendation.</a></li><script type="text/javascript">document.getElementById('note_LCL044_138_39').style.display = "none";</script><li class="note" id="note_LCL044_138_40"><a class="footnoteCrossrefLink" href="#target_note_LCL044_138_40" title="Click to highlight in text"><sup class="lineRef">40</sup>F <span class="italic">rore</span>. Alternatively emend the participle to <span class="italic">immistum</span> (or <span class="italic">immixtum</span>) “mixed in”.</a></li><script type="text/javascript">document.getElementById('note_LCL044_138_40').style.display = "none";</script></ul></section></notes></section>