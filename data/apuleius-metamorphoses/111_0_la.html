<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">10</span><span class="br"></span><p>“Suscipit alia: ‘Ego vero maritum articulari etiam morbo complicatum curvatumque ac per hoc rarissimo Venerem meam recolentem sustineo, plerumque detortos et duratos in lapidem digitos eius perfricans, fomentis olidis et pannis sordidis et foetidis cataplasmatibus manus tam delicatas istas adurens, nec uxoris officiosam faciem, sed medicae laboriosam personam sustinens. Et tu quidem, soror, videris quam patienti vel potius servili—dicam enim libere quod sentio—haec perferas animo. Enimvero ego nequeo sustinere ulterius tam beatam fortunam allapsam<a class="footnoteLink" href="#note_LCL044_222_15" id="target_note_LCL044_222_15"><sup>15</sup></a> indignae. Recordare enim quam superbe, quam arroganter nobiscum egerit, et ipsa iactatione immodicae ostentationis tumentem suum prodiderit animum, deque tantis divitiis exigua nobis invita proiecerit, confestimque praesentia nostra gravata propelli et efflari exsibilarique nos iusserit. Nec sum mulier nec omnino spiro, nisi eam pessum de tantis opibus deiecero. Ac si tibi etiam, ut par est, inacuit nostra contumelia, consilium validum requiramus ambae. Iamque ista quae ferimus non parentibus nostris ac nec ulli monstremus alii, immo nec omnino quicquam de eius salute norimus. Sat est quod ipsae vidimus quae vidisse paenituit, nedum<a class="footnoteLink" href="#note_LCL044_222_16" id="target_note_LCL044_222_16"><sup>16</sup></a> ut genitoribus et omnibus populis tam beatum eius differamus praeconium. Nec sunt enim beati quorum divitias nemo novit. Sciet se non ancillas, sed sorores habere maiores. Et nunc quidem concedamus ad maritos, et lares pauperes nostros sed plane sobrios revisamus, diuque cogitationibus pressioribus instructae,


</p></section><notes><section class="footnotes"><ul><li class="note" id="note_LCL044_222_15"><a class="footnoteCrossrefLink" href="#target_note_LCL044_222_15" title="Click to highlight in text"><sup class="lineRef">15</sup>F <span class="italic">conlapsam; collatam</span> is also possible.</a></li><script type="text/javascript">document.getElementById('note_LCL044_222_15').style.display = "none";</script><li class="note" id="note_LCL044_222_16"><a class="footnoteCrossrefLink" href="#target_note_LCL044_222_16" title="Click to highlight in text"><sup class="lineRef">16</sup>F <span class="italic">necdum</span>.</a></li><script type="text/javascript">document.getElementById('note_LCL044_222_16').style.display = "none";</script></ul></section></notes></section>