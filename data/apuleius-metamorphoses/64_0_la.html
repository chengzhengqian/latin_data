<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">16</span><span class="br"></span><p>“Nunc etiam adulescentem quendam Boeotium summe decorum efflictim deperit totasque artis manus, machinas omnes ardenter exercet. Audivi vesperi—meis his, inquam, auribus audivi—quod non celerius Sol caelo ruisset noctique ad exercendas illecebras magiae maturius cessisset, ipsi Soli nubilam caliginem et perpetuas tenebras comminantem. Hunc iuvenem, cum e balneis rediret ipsa, tonstrinae residentem hesterna die forte conspexit, ac me capillos eius, qui iam caede cultrorum desecti humi iacebant,<a class="footnoteLink" href="#note_LCL044_128_24" id="target_note_LCL044_128_24"><sup>24</sup></a> clanculo praecipit auferre. Quos me sedulo furtimque colligentem tonsor invenit et, quod alioquin publicitus maleficae disciplinae perinfames sumus, arreptam inclementer increpat: ‘Tune, ultima, non cessas subinde lectorum iuvenum capillamenta surripere? Quod scelus nisi tandem desines, magistratibus te constanter obiciam.’ Et verbum facto secutus, immissa manu scrutatus e mediis papillis meis iam capillos absconditos iratus abripit. Quo gesto graviter affecta mecumque reputans dominae meae mores, quod huius modi repulsa satis acriter commoveri meque verberare saevissime consuevit, iam de fuga consilium tenebam, sed istud quidem tui contemplatione abieci statim.</p>
<span class="br"></span><span class="lineNumber">17</span><span class="br"></span><p>“Verum cum tristis inde discederem, ne prorsus vacuis manibus redirem, conspicor<a class="footnoteLink" href="#note_LCL044_128_25" id="target_note_LCL044_128_25"><sup>25</sup></a> quendam forficulis attondentem caprinos utres. Quos cum probe constrictos inflatosque et iam pendentes cernerem, capillos eorum humi




</p></section><notes><section class="footnotes"><ul><li class="note" id="note_LCL044_128_24"><a class="footnoteCrossrefLink" href="#target_note_LCL044_128_24" title="Click to highlight in text"><sup class="lineRef">24</sup>F <span class="italic">humidi iacebant</span>. The correct reading may well be <span class="italic">humi diiacebant</span>, depite the fact that the compound verb is otherwise unattested.</a></li><script type="text/javascript">document.getElementById('note_LCL044_128_24').style.display = "none";</script><li class="note" id="note_LCL044_128_25"><a class="footnoteCrossrefLink" href="#target_note_LCL044_128_25" title="Click to highlight in text"><sup class="lineRef">25</sup>Or <span class="italic">conspicio</span>, for F’s <span class="italic">conspico</span>.</a></li><script type="text/javascript">document.getElementById('note_LCL044_128_25').style.display = "none";</script></ul></section></notes></section>