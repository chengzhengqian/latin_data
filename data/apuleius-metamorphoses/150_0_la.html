<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
setas incuria lavacri congestas et horridas prompta<a class="footnoteLink" href="#note_LCL044_300_53" id="target_note_LCL044_300_53"><sup>53</sup></a> diligentia perpolibo, bullisque te multis aureis inoculatum velut stellis sidereis relucentem et gaudiis popularium pomparum ovantem, sinu serico progestans nucleos et<a class="footnoteLink" href="#note_LCL044_300_54" id="target_note_LCL044_300_54"><sup>54</sup></a> edulia mitiora, te meum sospitatorem cotidie saginabo.</p>
<span class="br"></span><span class="lineNumber">29</span><span class="br"></span><p>Sed nec inter cibos delicatos et otium profundum vitaeque totius beatitudinem deerit tibi dignitas gloriosa. Nam memoriam praesentis fortunae meae divinaeque providentiae perpetua testatione signabo, et depictam in tabula fugae praesentis imaginem meae domus atrio dedicabo. Visetur et in fabulis audietur doctorumque stilis rudis perpetuabitur historia, ‘Asino vectore virgo regia fugiens captivitatem.’ Accedes antiquis et ipse miraculis, et iam credemus exemplo tuae veritatis et Phrixum arieti supernatasse et Arionem delphinum gubernasse et Europam tauro supercubasse. Quodsi vere Iuppiter mugivit in bovem, potest in asino meo latere aliqui vel vultus hominis vel facies deorum.”</p>
<p>Dum haec identidem puella replicat votisque crebros intermiscet suspiratus, ad quoddam pervenimus trivium, unde me arrepto capistro dirigere dextrorsum magnopere gestiebat, quod ad parentes eius ea scilicet iretur via. Sed ego gnarus latrones illac ad reliquas commeasse praedas, renitebar firmiter atque sic in animo meo tacitus expostulabam:




</p></section><notes><section class="footnotes"><ul><li class="note" id="note_LCL044_300_53"><a class="footnoteCrossrefLink" href="#target_note_LCL044_300_53" title="Click to highlight in text"><sup class="lineRef">53</sup>F (after correction) <span class="italic">compta</span>.</a></li><script type="text/javascript">document.getElementById('note_LCL044_300_53').style.display = "none";</script><li class="note" id="note_LCL044_300_54"><a class="footnoteCrossrefLink" href="#target_note_LCL044_300_54" title="Click to highlight in text"><sup class="lineRef">54</sup><span class="italic">et</span> is an editorial addition.</a></li><script type="text/javascript">document.getElementById('note_LCL044_300_54').style.display = "none";</script></ul></section></notes></section>