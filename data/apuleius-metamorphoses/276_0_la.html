<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">34</span><span class="br"></span><p>Postquam finitum est illud Paridis iudicium, Iuno quidem
cum Minerva tristes et iratis similes e scaena redeunt,
indignationem repulsae gestibus professae, Venus vero
gaudens et hilaris laetitiam suam saltando toto cum choro
professa est. Tunc de summo montis cacumine per quandam
latentem fistulam in excelsum prorumpit vino crocus
diluta, sparsimque defluens pascentes circa capellas odoro
perpluit imbre, donec in meliorem maculatae speciem
canitiem propriam luteo colore mutarent. Iamque tota
suave fraglante cavea montem illum ligneum terrae vorago
decepit.</p>
<p>Ecce quidam miles per mediam plateam dirigit cursum,
petiturus iam populo postulante illam de publico
carcere mulierem, quam dixi propter multiforme scelus
bestiis esse damnatam meisque praeclaris nuptiis destinatam.
Et iam torus genialis scilicet noster futurus accuratissime
disternebatur lectus Indica testudine perlucidus,
plumea congerie tumidus, veste serica floridus.</p>
<p>At ego praeter pudorem obeundi publice concubitus,
praeter contagium scelestae pollutaeque feminae, metu
etiam mortis maxime cruciabar, sic ipse mecum reputans,
quod in amplexu Venerio scilicet nobis cohaerentibus,
quaecumque ad exitium mulieris bestia fuisset immissa,
non adeo vel prudentia sollers vel artificio docta vel abstinentia
frugi posset provenire, ut adiacentem lateri meo laceraret
mulierem, mihi vero quasi indemnato et innoxio</p>
<span class="br"></span><span class="lineNumber">35</span><span class="br"></span><p>parceret. Ergo igitur non de pudore iam, sed de salute ipsa
</p></section><notes></notes></section>