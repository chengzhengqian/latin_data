<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">12</span><span class="br"></span><p>Ad haec ego subiciens “Sunt” aio “prima huiusce divinationis experimenta. Nec mirum, licet modicum istum igniculum et manibus humanis laboratum, memorem tamen illius maioris et caelestis ignis velut sui parentis, quid is sit<a class="footnoteLink" href="#note_LCL044_68_29" id="target_note_LCL044_68_29"><sup>29</sup></a> editurus in aetheris vertice, divino praesagio et ipsum scire et nobis enuntiare. Nam et Corinthi nunc apud nos passim Chaldaeus quidam hospes miris totam civitatem responsis turbulentat, et arcana fatorum stipibus emerendis edicit in vulgum, qui dies copulas nuptiarum affirmet, qui fundamenta moenium perpetuet, qui negotiatori commodus, qui viatori celebris, qui navigiis opportunus. Mihi denique proventum huius peregrinationis inquirenti multa respondit et oppido mira et satis varia: nunc enim gloriam satis floridam, nunc historiam magnam et incredundam fabulam et libros me futurum.”</p>
<span class="br"></span><span class="lineNumber">13</span><span class="br"></span><p>Ad haec renidens Milo “Qua” inquit “corporis habitudine praeditus quove nomine nuncupatus hic iste Chaldaeus est?” “Procerus” inquam “et suffusculus, Diophanes nomine.” “Ipse est” ait “nec ullus alius. Nam et hic apud nos multa multis similiter effatus, non parvas stipes, immo vero mercedes opimas<a class="footnoteLink" href="#note_LCL044_68_30" id="target_note_LCL044_68_30"><sup>30</sup></a> iam consecutus, Fortunam scaevam, an saevam verius dixerim, miser incidit.</p>
<p>“Nam die quadam cum frequentis populi circulo consaeptus coronae circumstantium fata donaret, Cerdo quidam





</p></section><notes><section class="footnotes"><ul><li class="note" id="note_LCL044_68_29"><a class="footnoteCrossrefLink" href="#target_note_LCL044_68_29" title="Click to highlight in text"><sup class="lineRef">29</sup>Or possibly <span class="italic">quid is esset</span>, for F’s <span class="italic">quis esset</span>.</a></li><script type="text/javascript">document.getElementById('note_LCL044_68_29').style.display = "none";</script><li class="note" id="note_LCL044_68_30"><a class="footnoteCrossrefLink" href="#target_note_LCL044_68_30" title="Click to highlight in text"><sup class="lineRef">30</sup>F <span class="italic">optimas</span>.</a></li><script type="text/javascript">document.getElementById('note_LCL044_68_30').style.display = "none";</script></ul></section></notes></section>