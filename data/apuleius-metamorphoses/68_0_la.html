<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
perque rimam ostiorum quampiam iubet arbitrari, quae sic gesta sunt.</p>
<p>Iam primum omnibus laciniis se devestit Pamphile et arcula quadam reclusa pyxides plusculas inde depromit, de quis unius operculo remoto atque indidem egesta unguedine diuque palmulis suis affricta ab imis unguibus sese totam adusque summos capillos perlinit, multumque cum lucerna secreto collocuta, membra tremulo succussu quatit. Quis leniter fluctuantibus promicant molles plumulae, crescunt et fortes pinnulae; duratur nasus incurvus, coguntur ungues adunci. Fit bubo Pamphile. Sic edito stridore querulo iam sui periclitabunda paulatim terra resultat; mox in altum sublimata forinsecus totis alis evolat.</p>
<span class="br"></span><span class="lineNumber">22</span><span class="br"></span><p>Et illa quidem magnis<a class="footnoteLink" href="#note_LCL044_136_37" id="target_note_LCL044_136_37"><sup>37</sup></a> suis artibus volens reformatur. At ego nullo decantatus carmine, praesentis tantum facti stupore defixus, quidvis aliud magis videbar esse quam Lucius. Sic exterminatus animi, attonitus in amentiam vigilans somniabar. Defrictis adeo diu pupulis, an vigilarem scire quaerebam. Tandem denique reversus ad sensum praesentium arrepta manu Photidis et admota meis luminibus, “Patere, oro te,” inquam “dum dictat occasio, magno et singulari me affectionis tuae fructu perfrui, et impertire nobis unctulum indidem per istas tuas papillas,<a class="footnoteLink" href="#note_LCL044_136_38" id="target_note_LCL044_136_38"><sup>38</sup></a> mea mellitula; tuumque mancipium irremunerabili beneficio sic tibi perpetuo pignera, ac iam perfice ut meae Veneri Cupido pinnatus assistam tibi.”</p>
</section><notes><section class="footnotes"><ul><li class="note" id="note_LCL044_136_37"><a class="footnoteCrossrefLink" href="#target_note_LCL044_136_37" title="Click to highlight in text"><sup class="lineRef">37</sup>Almost universally emended to <span class="italic">magicis</span>.</a></li><script type="text/javascript">document.getElementById('note_LCL044_136_37').style.display = "none";</script><li class="note" id="note_LCL044_136_38"><a class="footnoteCrossrefLink" href="#target_note_LCL044_136_38" title="Click to highlight in text"><sup class="lineRef">38</sup>Some editors prefer to have him swear by her eyes, reading <span class="italic">pupillas</span>.</a></li><script type="text/javascript">document.getElementById('note_LCL044_136_38').style.display = "none";</script></ul></section></notes></section>