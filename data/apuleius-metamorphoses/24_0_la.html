<section class="div1 language" lang="la"><header><hgroup><h1>Apuleius</h1></hgroup></header><section class="div2">
</section>
<section class="div2">
<h2>LIBER II</h2>
<span class="br"></span><span class="lineNumber">1</span><span class="br"></span><p>Ut primum nocte discussa sol novus diem fecit, et somno simul emersus et lectulo, anxius alioquin et nimis cupidus cognoscendi quae rara miraque sunt, reputansque me media Thessaliae loca tenere, quo<a class="footnoteLink" href="#note_LCL044_48_1" id="target_note_LCL044_48_1"><sup>1</sup></a> artis magicae nativa cantamina totius orbis consono ore celebrentur, fabulamque illam optimi comitis Aristomenis de situ civitatis huius exortam, suspensus alioquin et voto simul et studio, curiose singula considerabam. Nec fuit in illa civitate quod aspiciens id esse crederem quod esset, sed omnia prorsus ferali murmure in aliam effigiem translata, ut et lapides quos offenderem de homine duratos, et aves quas audirem indidem plumatas, et arbores quae pomerium ambirent similiter foliatas, et fontanos latices de corporibus humanis fluxos crederem; iam statuas et imagines incessuras, parietes locuturos, boves et id genus pecua dicturas praesagium, de ipso vero caelo et iubaris orbe subito venturum oraculum.</p>
<span class="br"></span><span class="lineNumber">2</span><span class="br"></span><p>Sic attonitus, immo vero cruciabili desiderio stupidus, nullo quidem initio vel omnino vestigio cupidinis meae reperto,

</p></section><notes><section class="footnotes"><ul><li class="note" id="note_LCL044_48_1"><a class="footnoteCrossrefLink" href="#target_note_LCL044_48_1" title="Click to highlight in text"><sup class="lineRef">1</sup>Some editors emend to <span class="italic">qua</span> to avoid what may seem an abnormal use of <span class="italic">quo</span> meaning “where”.</a></li><script type="text/javascript">document.getElementById('note_LCL044_48_1').style.display = "none";</script></ul></section></notes></section>