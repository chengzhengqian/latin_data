<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

et nutricis captiosa vigilia deceptus irrepit cubiculum pronus
spei. Tunc anus de iussu dominae blandiens ei furtim
depromptis calicibus et oenophoro, quod immixtum vino
soporiferum gerebat venenum, crebris potionibus avide ac
secure haurientem, mentita dominae tarditatem quasi parentem
assideret aegrotum, facile sepelivit ad somnum.</p>
<p>Iamque eo ad omnes iniurias exposito ac supinato, introvocata
Charite masculis animis impetuque diro fremens
invadit ac supersistit sicarium.</p>
<span class="br"></span><span class="lineNumber">12</span><span class="br"></span><p>“‘En’ inquit ‘fidus coniugis mei comes, en venator egregius,
en carus maritus. Haec est illa dextera quae meum
sanguinem fudit, hoc pectus quod fraudulentas ambages
in meum concinnavit exitium, oculi isti quibus male placui,
qui quodam modo tamen iam futuras tenebras auspicantes
venientes poenas antecedunt. Quiesce securus, beate
somniare. Non ego gladio, non ferro petam; absit ut simili
mortis genere cum marito meo coaequeris. Vivo tibi
morientur oculi, nec quicquam videbis nisi dormiens.
Faxo feliciorem necem inimici tui quam vitam tuam sentias.
Lumen certe non videbis, manu comitis indigebis;
Chariten non tenebis, nuptias non frueris; nec mortis
quiete recreaberis, nec vitae voluptate laetaberis, sed incertum
simulacrum errabis inter Orcum et solem; et diu
quaeres dexteram quae tuas expugnavit pupulas, quodque
est in aerumna miserrimum, nescies de quo queraris. At
</p></section><notes></notes></section>