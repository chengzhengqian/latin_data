<section class="div1 language" lang="la"><header><hgroup><h1>Apuleius</h1></hgroup></header><section class="div2">
</section>
<section class="div2">
<h2>LIBER IV</h2>
<span class="br"></span><span class="lineNumber">1</span><span class="br"></span><p>Diem ferme circa medium, cum iam flagrantia solis caleretur, in pago quodam apud notos ac familiares latronibus senes devertimus. Sic enim primus aditus et sermo prolixus et oscula mutua quamvis asino sentire praestabant. Nam et rebus eos quibusdam dorso meo depromptis munerabantur, et secretis gannitibus quod essent latrocinio partae videbantur indicare. Iamque nos omni sarcina levatos<a class="footnoteLink" href="#note_LCL044_150_1" id="target_note_LCL044_150_1"><sup>1</sup></a> in pratum proximum passim libero pastui tradidere. Nec me cum asino vel equo meo compascuus coetus attinere potuit, adhuc insolitum alioquin prandere faenum; sed plane pone stabulum prospectum hortulum iam fame perditus fidenter invado, et quamvis crudis holeribus affatim tamen ventrem sagino, deosque comprecatus omnes cuncta prospectabam loca, sicubi forte conterminis in hortulis candens reperirem rosarium. Nam et ipsa solitudo iam mihi bonam fiduciam tribuebat, si devius et frutectis<a class="footnoteLink" href="#note_LCL044_150_2" id="target_note_LCL044_150_2"><sup>2</sup></a> absconditus, sumpto remedio, de iumenti quadripedis incurvo gradu rursum erectus in hominem inspectante nullo resurgerem.</p>
<span class="br"></span><span class="lineNumber">2</span><span class="br"></span><p>Ergo igitur cum in isto cogitationis salo fluctuarem, aliquanto longius video frondosi nemoris convallem umbrosam, cuius inter varias herbulas et laetissima virecta fulgentium


</p></section><notes><section class="footnotes"><ul><li class="note" id="note_LCL044_150_1"><a class="footnoteCrossrefLink" href="#target_note_LCL044_150_1" title="Click to highlight in text"><sup class="lineRef">1</sup>Or <span class="italic">levigatos</span>, which F wrote first.</a></li><script type="text/javascript">document.getElementById('note_LCL044_150_1').style.display = "none";</script><li class="note" id="note_LCL044_150_2"><a class="footnoteCrossrefLink" href="#target_note_LCL044_150_2" title="Click to highlight in text"><sup class="lineRef">2</sup>F <span class="italic">protectus</span>.</a></li><script type="text/javascript">document.getElementById('note_LCL044_150_2').style.display = "none";</script></ul></section></notes></section>