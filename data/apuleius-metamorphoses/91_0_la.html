<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
processerant, se ommiscent agminatim. Miserum funestumque spectamen aspexi, Thrasyleonem nostrum catervis canum saevientium cinctum atque obsessum multisque numero morsibus laniatum.</p>
<p>“Denique tanti doloris impatiens populi circumfluentis turbelis immisceor et, in quo solo poteram celatum auxilium bono ferre commilitoni, sic indaginis principes dehortabar: ‘O grande’ inquam ‘et extremum flagitium! Magnam et vere pretiosam perdimus bestiam.’</p>
<span class="br"></span><span class="lineNumber">21</span><span class="br"></span><p>“Nec tamen nostri sermonis artes infelicissimo profuerunt iuveni. Quippe quidam procurrens e domo procerus et validus incunctanter lanceam mediis iniecit ursae praecordiis, nec secus alius; et ecce plurimi, iam timore discusso, certatim gladios etiam de proximo congerunt. Enimvero Thrasyleon, egregium decus nostrae factionis, tandem immortalitate digno illo spiritu expugnato magis quam patientia, neque clamore ac ne ululatu quidem fidem sacramenti prodidit, sed iam morsibus laceratus ferroque laniatus, obnixo mugitu et ferino fremitu praesentem casum generoso vigore tolerans gloriam sibi reservavit, vitam fato reddidit. Tanto tamen terrore tantaque formidine coetum illum turbaverat, ut usque diluculum, immo et in multum diem nemo quisquam fuerit ausus, quamvis iacentem, bestiam vel digito contingere, nisi tandem pigre ac timide quidam lanius paulo fidentior, utero bestiae resecto, ursae magnificum despoliavit latronem. Sic etiam Thrasyleon nobis perivit, sed a gloria non perivit.<a class="footnoteLink" href="#note_LCL044_182_40" id="target_note_LCL044_182_40"><sup>40</sup></a></p>
</section><notes><section class="footnotes"><ul><li class="note" id="note_LCL044_182_40"><a class="footnoteCrossrefLink" href="#target_note_LCL044_182_40" title="Click to highlight in text"><sup class="lineRef">40</sup>Or Apuleius may have written the future, <span class="italic">peribit</span>. Interchange of <span class="italic">b</span> and <span class="italic">v</span> is frequent in F.</a></li><script type="text/javascript">document.getElementById('note_LCL044_182_40').style.display = "none";</script></ul></section></notes></section>