<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

deo comminiscaris, quo magis pleniusque tanto numini litemus.”</p>
<p>“Bene,” inquam “et fiet ut iubes. Et vellem hercules materiam repperire aliquam quam deus tantus affluenter indueret.”</p>
<p>Post haec monitu famuli mei, qui noctis admonebat, iam et ipse crapula distentus protinus exsurgo et appellata propere Byrrhena titubante vestigio domuitionem capesso.</p>
<span class="br"></span><span class="lineNumber">32</span><span class="br"></span><p>Sed cum primam plateam vadimus,<a class="footnoteLink" href="#note_LCL044_100_69" id="target_note_LCL044_100_69"><sup>69</sup></a> vento repentino lumen quo nitebamur exstinguitur, ut vix improvidae noctis caligine liberati, digitis pedum detunsis ob lapides, hospitium defessi rediremus. Dumque iam iunctim proximamus, ecce tres quidam vegetes<a class="footnoteLink" href="#note_LCL044_100_70" id="target_note_LCL044_100_70"><sup>70</sup></a> et vastulis corporibus fores nostras ex summis viribus irruentes, ac ne praesentia quidem nostra tantillum conterriti, sed magis cum aemulatione virium crebrius insultantes, ut nobis—ac mihi potissimum—non immerito latrones esse et quidem saevissimi viderentur. Statim denique gladium, quem veste mea contectum ad hos usus extuleram, sinu liberatum arripio; nec cunctatus medios latrones involo ac singulis, ut quemque colluctantem offenderam, altissime demergo, quoad tandem ante ipsa vestigia mea vastis et crebris perforati vulneribus spiritus efflaverint.</p>
</section><notes><section class="footnotes"><ul><li class="note" id="note_LCL044_100_69"><a class="footnoteCrossrefLink" href="#target_note_LCL044_100_69" title="Click to highlight in text"><sup class="lineRef">69</sup>Should perhaps be emended to <span class="italic">invadimus</span>.</a></li><script type="text/javascript">document.getElementById('note_LCL044_100_69').style.display = "none";</script><li class="note" id="note_LCL044_100_70"><a class="footnoteCrossrefLink" href="#target_note_LCL044_100_70" title="Click to highlight in text"><sup class="lineRef">70</sup>An unusual third-declension form, which should perhaps be emended to <span class="italic">vegetis</span> or <span class="italic">vegetos</span>.</a></li><script type="text/javascript">document.getElementById('note_LCL044_100_70').style.display = "none";</script></ul></section></notes></section>