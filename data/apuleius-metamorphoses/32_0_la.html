<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

quamvis auro veste gemmis omnique cetero mundo exornata mulier incedat, tamen, nisi capillum distinxerit, ornata non possit audire.</p>
<p>Sed in mea Photide non operosus sed inordinatus ornatus addebat gratiam. Uberes enim crines leniter emissos<a class="footnoteLink" href="#note_LCL044_64_26" id="target_note_LCL044_64_26"><sup>26</sup></a> et cervice dependulos ac dein per colla dispositos sensimque sinuato patagio residentes paulisper ad finem conglobatos in summum verticem nodus astrinxerat.</p>
<span class="br"></span><span class="lineNumber">10</span><span class="br"></span><p>Nec diutius quivi tantum cruciatum voluptatis eximiae sustinere, sed pronus in eam, qua fine summum cacumen capillus ascendit, mellitissimum illud savium impressi. Tum illa cervicem intorsit et ad me conversa limis et morsicantibus oculis, “Heus tu, scolastice,” ait “dulce et amarum gustulum carpis. Cave ne nimia mellis dulcedine diutinam bilis amaritudinem contrahas.”</p>
<p>“Quid istic” inquam “est, mea festivitas, cum sim paratus vel uno saviolo interim recreatus super istum ignem porrectus assari?” Et cum dicto artius eam complexus coepi saviari. Iamque aemula libidine in amoris parilitatem congermanescenti mecum, iam patentis oris inhalatu cinnameo et occursantis linguae illisu nectareo prona cupidine allibescenti, “Pereo,” inquam “immo iam dudum perii, nisi tu propitiaris.”</p>
<p>Ad haec illa rursum me deosculato, “Bono animo esto” inquit. “Nam ego tibi mutua voluntate mancipata sum, nec voluptas nostra differetur ulterius, sed prima face cubiculum

</p></section><notes><section class="footnotes"><ul><li class="note" id="note_LCL044_64_26"><a class="footnoteCrossrefLink" href="#target_note_LCL044_64_26" title="Click to highlight in text"><sup class="lineRef">26</sup>Should perhaps be emended to <span class="italic">remissos</span>.</a></li><script type="text/javascript">document.getElementById('note_LCL044_64_26').style.display = "none";</script></ul></section></notes></section>