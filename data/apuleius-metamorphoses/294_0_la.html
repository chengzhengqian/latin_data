<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

appositus contuberniisque sacerdotum individuus et numinis
magni cultor inseparabilis. Nec fuit nox una vel quies
aliqua visu deae monituque ieiuna,<a class="footnoteLink" href="#note_LCL453_270_37" id="target_note_LCL453_270_37"><sup>37</sup></a> sed crebris imperiis
sacris suis me, iam dudum destinatum, nunc saltem censebat
initiari. At ego quamquam cupienti voluntate praeditus,
tamen religiosa formidine retardabar, quod enim
sedulo percontaveram difficile religionis obsequium et
castimoniorum abstinentiam satis arduam, cautoque circumspectu
vitam, quae multis casibus subiacet, esse muniendam.
Haec identidem mecum reputans nescio quo
modo quamquam festinans differebam.</p>
<span class="br"></span><span class="lineNumber">20</span><span class="br"></span><p>Nocte quadam plenum gremium suum visus est mihi
summus sacerdos offerre, ac requirenti quid utique istud
respondisse partes illas de Thessalia mihi missas, servum
etiam meum indidem supervenisse nomine Candidum.
Hanc experrectus imaginem diu diuque apud cogitationes
meas revolvebam quid rei portenderet, praesertim cum
nullum umquam habuisse me servum isto nomine nuncupatum
certus essem. Utut<a class="footnoteLink" href="#note_LCL453_270_38" id="target_note_LCL453_270_38"><sup>38</sup></a> tamen sese praesagium somni
porrigeret, lucrum certum modis omnibus significari partium
oblatione credebam. Sic anxius et in proventum prosperiorem
attonitus templi matutinas apertiones opperiebar.
Ac dum, velis candentibus reductis in diversum, deae
venerabilem conspectum apprecamur, et per dispositas
aras circumiens sacerdos, rem divinam procurans supplicamentis
sollemnibus, de penetrali fontem<a class="footnoteLink" href="#note_LCL453_270_39" id="target_note_LCL453_270_39"><sup>39</sup></a> petitum
spondeo libat. Rebus iam rite consummatis incohatae lucis





</p></section><notes><section class="footnotes"><ul><li class="note" id="note_LCL453_270_37"><a class="footnoteCrossrefLink" href="#target_note_LCL453_270_37" title="Click to highlight in text"><sup class="lineRef">37</sup>F <span class="italic">eiuna.</span></a></li><script type="text/javascript">document.getElementById('note_LCL453_270_37').style.display = "none";</script><li class="note" id="note_LCL453_270_38"><a class="footnoteCrossrefLink" href="#target_note_LCL453_270_38" title="Click to highlight in text"><sup class="lineRef">38</sup>F <span class="italic">ut.</span></a></li><script type="text/javascript">document.getElementById('note_LCL453_270_38').style.display = "none";</script><li class="note" id="note_LCL453_270_39"><a class="footnoteCrossrefLink" href="#target_note_LCL453_270_39" title="Click to highlight in text"><sup class="lineRef">39</sup>F <span class="italic">deae penetrali fonte.</span></a></li><script type="text/javascript">document.getElementById('note_LCL453_270_39').style.display = "none";</script></ul></section></notes></section>