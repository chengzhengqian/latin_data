<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

protuli; sed vos vestrorum estis consiliorum rerumque
domini.”</p>
<span class="br"></span><span class="lineNumber">10</span><span class="br"></span><p>Sic ille latronum fisci advocatus nostram causam pertulerat,
virginis et asini sospitator egregius. Sed in diutina
deliberatione ceteri cruciantes mora consilii mea praecordia,
immo miserum spiritum, elidentes<a class="footnoteLink" href="#note_LCL453_18_19" id="target_note_LCL453_18_19"><sup>19</sup></a> tandem novicii
latronis accedunt sententiae, et protinus vinculis exsolvunt
virginem. Quae quidem simul viderat illum iuvenem fornicisque
et lenonis audierat mentionem, coepit risu laetissimo
gestire, ut mihi merito subiret vituperatio totius sexus,
cum viderem puellam, proci iuvenis amore nuptiarumque
castarum desiderio simulato, lupanaris spurci sordidique
subito delectari nomine. Et tunc quidem totarum mulierum
secta moresque de asini pendebant iudicio.</p>
<p>Sed ille iuvenis sermone repetito, “Quin igitur” inquit
“supplicatum Marti Comiti pergimus, et puellam simul
vendituri et socios indagaturi? Sed, ut video, nullum uspiam
pecus sacrificatui ac ne vinum quidem potatui affatim
vel sufficiens habemus. Decem mihi itaque legate comites,
quis contentus proximum castellum petam, inde
vobis epulas saliares comparaturus.”</p>
<p>Sic eo profecto ceteri copiosum instruunt ignem aramque
caespite virenti Marti deo faciunt.</p>
<span class="br"></span><span class="lineNumber">11</span><span class="br"></span><p>Nec multo post adveniunt illi vinarios utres ferentes et
gregatim pecua comminantes. Unde praelectum grandem
hircum annosum et horricomem Marti Secutori Comitique




</p></section><notes><section class="footnotes"><ul><li class="note" id="note_LCL453_18_19"><a class="footnoteCrossrefLink" href="#target_note_LCL453_18_19" title="Click to highlight in text"><sup class="lineRef">19</sup>F <span class="italic">libentes.</span></a></li><script type="text/javascript">document.getElementById('note_LCL453_18_19').style.display = "none";</script></ul></section></notes></section>