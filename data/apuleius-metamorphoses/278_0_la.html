<section class="div1 language" lang="la"><header><hgroup><h1>Apuleius</h1></hgroup></header><section class="div2">
</section>
<section class="div2">
<h2><span class="ac">Liber XI</span></h2>
<span class="br"></span><span class="lineNumber">1</span><span class="br"></span><p>Circa primam ferme noctis vigiliam experrectus pavore
subito, video praemicantis lunae candore nimio completum
orbem commodum marinis emergentem fluctibus.
Nanctusque opacae noctis silentiosa secreta, certus etiam
summatem deam praecipua maiestate pollere resque
prorsus humanas ipsius regi providentia, nec tantum pecuina
et ferina, verum inanima etiam divino eius luminis
numinisque nutu vegetari, ipsa etiam corpora terra caelo
marique nunc incrementis consequenter augeri, nunc detrimentis
obsequenter imminui, fato scilicet iam meis tot
tantisque cladibus satiato et spem salutis, licet tardam,
sumministrante, augustum specimen deae praesentis statui
deprecari. Confestimque discussa pigra quiete laetus et
alacer<a class="footnoteLink" href="#note_LCL453_238_1" id="target_note_LCL453_238_1"><sup>1</sup></a> exsurgo meque protinus purificandi studio marino
lavacro trado, septiesque summerso fluctibus capite, quod
eum numerum praecipue religionibus aptissimum divinus
ille Pythagoras prodidit, deam<a class="footnoteLink" href="#note_LCL453_238_2" id="target_note_LCL453_238_2"><sup>2</sup></a> praepotentem lacrimoso
vultu sic apprecabar.</p>
</section><notes><section class="footnotes"><ul><li class="note" id="note_LCL453_238_1"><a class="footnoteCrossrefLink" href="#target_note_LCL453_238_1" title="Click to highlight in text"><sup class="lineRef">1</sup>F <span class="italic">quiete alacere</span> (see next note).</a></li><script type="text/javascript">document.getElementById('note_LCL453_238_1').style.display = "none";</script><li class="note" id="note_LCL453_238_2"><a class="footnoteCrossrefLink" href="#target_note_LCL453_238_2" title="Click to highlight in text"><sup class="lineRef">2</sup>F <span class="italic">laetus et alacer deam.</span></a></li><script type="text/javascript">document.getElementById('note_LCL453_238_2').style.display = "none";</script></ul></section></notes></section>