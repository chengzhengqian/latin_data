<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
immo dominae—praecepta calcares, nec sordidis amoribus inimicam meam cruciares, verum etiam hoc aetatis puer tuis licentiosis et immaturis iungeres amplexibus, ut ego nurum scilicet tolerarem inimicam. Sed utique praesumis, nugo et corruptor et inamabilis, te solum generosum, nec me iam per aetatem posse concipere. Velim ergo scias multo te meliorem filium alium genituram, immo ut contumeliam magis sentias, aliquem de meis adoptaturam vernulis eique donaturam istas pinnas et flammas et arcum et ipsas sagittas et omnem meam supellectilem, quam tibi non ad hos usus dederam. Nec enim de patris tui bonis ad</p>
<span class="br"></span><span class="lineNumber">30</span><span class="br"></span><p>instructionem istam quicquam concessum est. Sed male prima pueritia inductus es et acutas manus habes et maiores tuos irreverenter pulsasti totiens, et ipsam matrem tuam, me inquam ipsam, parricida denudas cotidie et percussisti saepius et quasi viduam utique contemnis, nec vitricum tuum fortissimum illum maximumque bellatorem metuis—quidni?—cui saepius in angorem mei paelicatus puellas propinare consuesti. Sed iam faxo te lusus huius paeniteat et sentias acidas et amaras istas nuptias.</p>
<p>“‘Sed nunc irrisui habita quid agam? Quo me conferam? Quibus modis stelionem istum cohibeam? Petamne auxilium ab inimica mea Sobrietate, quam propter huius ipsius luxuriam offendi saepius? At rusticae squalentisque feminae colloquium prorsus [adhibendum est]<a class="footnoteLink" href="#note_LCL044_252_53" id="target_note_LCL044_252_53"><sup>53</sup></a> horresco. Nec tamen vindictae solacium undeunde spernendum est.



</p></section><notes><section class="footnotes"><ul><li class="note" id="note_LCL044_252_53"><a class="footnoteCrossrefLink" href="#target_note_LCL044_252_53" title="Click to highlight in text"><sup class="lineRef">53</sup>So F: a faulty anticipation of <span class="italic">adhibenda est</span>.</a></li><script type="text/javascript">document.getElementById('note_LCL044_252_53').style.display = "none";</script></ul></section></notes></section>