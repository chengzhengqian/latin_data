<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

ego sepulcrum mei Tlepolemi tuo luminum cruore libabo
et sanctis manibus eius istis oculis parentabo. Sed quid
mora temporis dignum cruciatum lucraris et meos forsitan
tibi pestiferos imaginaris amplexus? Relictis somnolentis
tenebris ad aliam poenalem evigila caliginem. Attolle
vacuam faciem, vindictam recognosce, infortunium intellege,
aerumnas computa. Sic pudicae mulieri tui placuerunt
oculi, sic faces nuptiales tuos illuminarunt thalamos.
Ultrices habebis pronubas et orbitatem comitem et perpetuae
conscientiae stimulum.’</p>
<span class="br"></span><span class="lineNumber">13</span><span class="br"></span><p>“Ad hunc modum vaticinata mulier acu crinali capite
deprompta Thrasylli convulnerat tota lumina, eumque
prorsus exoculatum relinquens, dum dolore nescio crapulam
cum somno discutit, arrepto nudo gladio, quo se Tlepolemus
solebat incingere, per mediam civitatem cursu
furioso proripit se<a class="footnoteLink" href="#note_LCL453_68_23" id="target_note_LCL453_68_23"><sup>23</sup></a>; procul dubio nescio quod scelus gestiens,
recta monimentum mariti contendit. At nos et omnis
populus, nudatis totis aedibus, studiose consequimur,
hortati mutuo ferrum vesanis extorquere manibus. Sed
Charite capulum Tlepolemi propter assistens gladioque
fulgenti singulos abigens, ubi fletus uberes et lamentationes
varias cunctorum intuetur, ‘Abicite’ inquit ‘importunas
lacrimas, abicite luctum meis virtutibus alienum. Vindicavi
in mei mariti cruentum peremptorem, punita sum



</p></section><notes><section class="footnotes"><ul><li class="note" id="note_LCL453_68_23"><a class="footnoteCrossrefLink" href="#target_note_LCL453_68_23" title="Click to highlight in text"><sup class="lineRef">23</sup>Some editors add <span class="italic">et</span>, either here or after <span class="italic">gestiens.</span></a></li><script type="text/javascript">document.getElementById('note_LCL453_68_23').style.display = "none";</script></ul></section></notes></section>