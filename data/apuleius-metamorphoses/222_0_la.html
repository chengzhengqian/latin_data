<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

subdolis ambagibus construebat. At ego, quamquam
graviter suscensens errori Photidis, quae me dum avem
fabricat perfecit asinum, isto tamen vel unico solacio
aerumnabilis deformitatis meae recreabar, quod auribus
grandissimis praeditus cuncta longule etiam dissita facillime
sentiebam.</p>
<span class="br"></span><span class="lineNumber">16</span><span class="br"></span><p>Denique die quadam timidae illius aniculae sermo talis
meas affertur aures.</p>
<p>“De isto quidem, mi erilis, tecum ipsa videris, quem
sine meo consilio pigrum et formidulosum familiarem istum
sortita es, qui insuavis et odiosi mariti tui caperratum
supercilium ignaviter perhorrescit ac per hoc amoris languidi
desidia tuos volentes amplexus discruciat. Quanto
melior Philesitherus adulescens et formosus et liberalis et
strenuus et contra maritorum inefficaces diligentias constantissimus!
Dignus hercules solus omnium matronarum
deliciis perfrui, dignus solus coronam auream capite
gestare vel ob unicum istud, quod nunc nuper in quendam
zelotypum maritum eximio studio commentus est. Audi</p>
<span class="br"></span><span class="lineNumber">17</span><span class="br"></span><p>denique et amatorum diversum ingenium compara. Nosti
quendam Barbarum nostrae civitatis decurionem, quem
Scorpionem prae morum acritudine vulgus appellat? Hic
uxorem generosam et eximia formositate praeditam mira
custodela munitam<a class="footnoteLink" href="#note_LCL453_126_37" id="target_note_LCL453_126_37"><sup>37</sup></a> domi suae quam cautissime cohibebat.”</p>
<p>Ad haec ultima pistoris illa uxor subiciens “Quidni?”
inquit. “Novi diligenter. Areten meam condiscipulam

</p></section><notes><section class="footnotes"><ul><li class="note" id="note_LCL453_126_37"><a class="footnoteCrossrefLink" href="#target_note_LCL453_126_37" title="Click to highlight in text"><sup class="lineRef">37</sup>F <span class="italic">munita.</span></a></li><script type="text/javascript">document.getElementById('note_LCL453_126_37').style.display = "none";</script></ul></section></notes></section>