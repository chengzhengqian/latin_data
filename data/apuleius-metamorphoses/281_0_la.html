<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">4</span><span class="br"></span><p>oras nodulis fimbriarum decoriter confluctuabat. Per
intextam extremitatem et in ipsa eius planitie stellae dispersae
coruscabant, earumque media semenstris luna
flammeos spirabat ignes. Quaqua tamen insignis illius
pallae perfluebat ambitus, individuo nexu corona totis
floribus totisque constructa pomis adhaerebat. Iam gestamina
longe diversa. Nam dextra quidem ferebat aereum
crepitaculum, cuius per angustam lamminam in modum
baltei recurvatam traiectae mediae paucae virgulae, crispante
bracchio trigeminos iactus, reddebant argutum sonorem.
Laevae vero cymbium dependebat aureum, cuius
ansulae, qua parte conspicua est, insurgebat aspis caput
extollens arduum cervicibus late tumescentibus. Pedes
ambroseos tegebant soleae palmae victricis foliis intextae.
Talis ac tanta, spirans Arabiae felicia germina, divina me
voce dignata est:</p>
<span class="br"></span><span class="lineNumber">5</span><span class="br"></span><p>â€œEn adsum tuis commota, Luci, precibus, rerum naturae
parens, elementorum omnium domina, saeculorum
progenies initialis, summa numinum, regina manium, prima
caelitum, deorum dearumque facies uniformis, quae
caeli luminosa culmina, maris salubria flamina, inferum
deplorata silentia nutibus meis dispenso; cuius numen unicum
multiformi specie, ritu vario, nomine multiiugo totus
veneratur orbis. Inde primigenii Phryges Pessinuntiam<a class="footnoteLink" href="#note_LCL453_244_6" id="target_note_LCL453_244_6"><sup>6</sup></a>
</p></section><notes><section class="footnotes"><ul><li class="note" id="note_LCL453_244_6"><a class="footnoteCrossrefLink" href="#target_note_LCL453_244_6" title="Click to highlight in text"><sup class="lineRef">6</sup>F <span class="italic">pessinumtant.</span></a></li><script type="text/javascript">document.getElementById('note_LCL453_244_6').style.display = "none";</script></ul></section></notes></section>