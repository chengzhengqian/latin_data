<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">12</span><span class="br"></span><p>“Et ille quidem dignum virtutibus suis vitae terminum posuit. Enimvero Alcimus sollertibus coeptis consonum<a class="footnoteLink" href="#note_LCL044_168_26" id="target_note_LCL044_168_26"><sup>26</sup></a> Fortunae nutum non potuit adducere. Qui, cum dormientis anus perfracto tuguriolo conscendisset cubiculum superius iamque protinus oblisis faucibus interstinguere eam debuisset, prius maluit rerum singula per latiorem fenestram forinsecus, nobis scilicet rapienda, dispergere. Cumque iam cuncta rerum naviter emolitus nec toro quidem aniculae quiescentis parcere vellet, eaque lectulo suo devoluta vestem stragulam subductam scilicet iactare similiter destinaret, genibus eius profusa sic nequissima illa deprecatur: ‘Quid, oro, fili, paupertinas pannosasque resculas miserrimae anus donas vicinis divitibus, quorum haec fenestra domum prospicit?’</p>
<p>Quo sermone callido deceptus astu et vera quae dicta sunt credens Alcimus, verens scilicet ne et ea quae prius miserat quaeque postea missurus foret, non sociis suis, sed in alienos lares iam certus erroris abiceret, suspendit se fenestra sagaciter perspecturus omnia, praesertim domus attiguae, quam dixerat illa, fortunas arbitraturus. Quod eum strenue quidem et satis improvide conantem senile illud facinus, quamquam invalido, repentino tamen et inopinato pulsu nutantem ac pendulum et in prospectu alioquin attonitum praeceps inegit. Qui praeter altitudinem nimiam super quendam etiam vastissimum lapidem propter iacentem decidens perfracta diffusaque crate costarumrivos



</p></section><notes><section class="footnotes"><ul><li class="note" id="note_LCL044_168_26"><a class="footnoteCrossrefLink" href="#target_note_LCL044_168_26" title="Click to highlight in text"><sup class="lineRef">26</sup>F <span class="italic">eūseuū</span>.</a></li><script type="text/javascript">document.getElementById('note_LCL044_168_26').style.display = "none";</script></ul></section></notes></section>