<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

identidem implorantium, at illius negantis assidueque
deum numen obtestantis. Qua contentione et clamoso
strepitu cognito, curiosus alioquin et inquieti procacitate
praeditus asinus, dum obliquata cervice per quandam
fenestrulam quidnam sibi vellet tumultus ille prospicere
gestio, unus e commilitonibus casu fortuito collimatis oculis
ad umbram meam cunctos testatur incoram. Magnus
denique continuo clamor exortus est, et emensis protinus
scalis iniecta manu quidam me velut captivum detrahunt.
Iamque omni sublata cunctatione scrupulosius contemplantes
singula, cista etiam illa revelata, repertum productumque
et oblatum magistratibus miserum hortulanum
poenas scilicet capite pensurum in publicum deducunt
carcerem, summoque risu meum prospectum cavillari non
desinunt. Unde etiam de prospectu et umbra asini natum
est frequens proverbium.</p>
</section><notes></notes></section>