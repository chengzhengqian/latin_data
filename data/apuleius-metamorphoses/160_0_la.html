<section class="div1 language" lang="la"><header><hgroup><h1>Apuleius</h1></hgroup></header><section class="div2">
<h2><span class="ac">Apvlei Madavrensis Metamorphoseon</span></h2>
<h2><span class="ac">Liber VII</span></h2>
<span class="br"></span><span class="lineNumber">1</span><span class="br"></span><p>Ut primum tenebris abiectis dies inalbebat et candidum
solis curriculum cuncta collustrabat, quidam de
numero latronum pervenit—sic enim mutuae salutationis
officium indicabat. Is in primo speluncae aditu residens et
ex anhelitu recepto spiritu tale collegio suo nuntium fecit:</p>
<p>“Quod ad domum Milonis Hypatini, quam proxime diripuimus,
pertinet, discussa sollicitudine iam possumus
esse securi. Postquam vos enim fortissimis viribus cunctis
ablatis castra nostra remeastis, immixtus ego turbelis popularium,
dolentique atque indignanti similis, arbitrabar
super investigatione facti cuius modi consilium caperetur,<a class="footnoteLink" href="#note_LCL453_2_1" id="target_note_LCL453_2_1"><sup>1</sup></a>
et an et quatenus latrones placeret inquiri, renuntiaturus
vobis, uti mandaveratis, omnia. Nec argumentis dubiis sed
rationibus probabilibus congruo cunctae multitudinis consensu
nescio qui Lucius auctor manifestus facinoris postulabatur,
qui proximis diebus fictis commendaticiis litteris

</p></section><notes><section class="footnotes"><ul><li class="note" id="note_LCL453_2_1"><a class="footnoteCrossrefLink" href="#target_note_LCL453_2_1" title="Click to highlight in text"><sup class="lineRef">1</sup>F <span class="italic">caperet.</span></a></li><script type="text/javascript">document.getElementById('note_LCL453_2_1').style.display = "none";</script></ul></section></notes></section>