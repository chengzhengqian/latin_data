<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

populares compescere ut, rite et more maiorum iudicio
reddito et utrimquesecus allegationibus examinatis, civiliter
sententia promeretur, nec ad instar barbaricae feritatis
vel tyrannicae impotentiae damnaretur aliquis inauditus et
in pace placida tam dirumsaeculo proderetur exemplum.</p>
<span class="br"></span><span class="lineNumber">7</span><span class="br"></span><p>Placuit salubre consilium, et ilico iussus praeco pronuntiat,
patres in curiam convenirent. Quibus protinus
dignitatis iure consueta loca residentibus, rursum praeconis
vocatu primus accusator incedit. Tunc demum
clamatus inducitur etiam reus, et exemplo legis Atticae
Martiique iudicii causae patronis denuntiat praeco neque
principia dicere neque miserationem commovere.</p>
<p>Haec ad istum modum gesta compluribus mutuo sermocinantibus
cognovi. Quibus autem verbis accusator
urserit, quibus rebus diluerit reus ac prorsus orationes
altercationesque neque ipse absens apud praesepium
scire, neque ad vos quae ignoravi possum enuntiare, sed
quae plane comperi ad istas litteras proferam.</p>
<p>Simul enim finita est dicentium contentio, veritatem
criminum fidemque probationibus certis instrui, nec suspicionibus
tantam coniecturam permitti placuit, atque illum
potissimum servum, qui solus haec ita gesta esse scire
diceretur, sisti modis omnibus oportere. Nec tantillum
cruciarius ille vel fortuna tam magni iudicii vel confertae
conspectu curiae vel certe noxia conscientia sua deterritus,


</p></section><notes></notes></section>