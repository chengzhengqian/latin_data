<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

sed crede, quae vera sunt. Accessi confinium mortis et,
calcato Proserpinae limine, per omnia vectus elementa
remeavi; nocte media vidi solem candido coruscantem
lumine; deos inferos et deos superos accessi coram et adoravi
de proximo. Ecce tibi rettuli quae, quamvis audita,
ignores tamen necesse est. Ergo quod solum potest sine
piaculo ad profanorum intelligentias enuntiari referam.</p>
<span class="br"></span><span class="lineNumber">24</span><span class="br"></span><p>Mane factum est, et perfectis sollemnibus processi
duodecim sacratus stolis, habitu quidem religioso satis, sed
effari de eo nullo vinculo prohibeor, quippe quod tunc
temporis videre praesentes plurimi. Namque in ipso aedis
sacrae meditullio ante deae simulacrum constitutum tribunal
ligneum iussus superstiti, byssina quidem, sed
floride depicta veste conspicuus. Et umeris dependebat
pone tergum talorum tenus pretiosa chlamyda. Quaqua tamen
viseres, colore vario circumnotatis insignabar animalibus;
hinc dracones Indici, inde grypes Hyperborei, quos
in speciem pinnatae alitis generat mundus alter. Hanc
Olympiacam stolam sacrati nuncupant. At manu dextera
gerebam flammis adultam facem, et caput decore corona
cinxerat palmae candidae foliis in modum radiorum prosistentibus.
Sic ad instar Solis exornato me<a class="footnoteLink" href="#note_LCL453_280_52" id="target_note_LCL453_280_52"><sup>52</sup></a> et in vicem
simulacri constituto, repente velis reductis in aspectum
populus errabat. Exhinc festissimum celebravi natalem




</p></section><notes><section class="footnotes"><ul><li class="note" id="note_LCL453_280_52"><a class="footnoteCrossrefLink" href="#target_note_LCL453_280_52" title="Click to highlight in text"><sup class="lineRef">52</sup>F <span class="italic">exornatum.</span></a></li><script type="text/javascript">document.getElementById('note_LCL453_280_52').style.display = "none";</script></ul></section></notes></section>