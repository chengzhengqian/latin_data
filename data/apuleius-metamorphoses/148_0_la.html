<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
comminatae mihi mortis. Et ipse mecum: “Quid stas, Luci, vel quid iam novissimum exspectas? Mors, et haec acerbissima, decreto latronum tibi comparata est. Nec magno conatu res indiget. Vides istas rupinas proximas et praeacutas in his prominentes silices, quae te penetrantes antequam<a class="footnoteLink" href="#note_LCL044_296_48" id="target_note_LCL044_296_48"><sup>48</sup></a> decideris membratim dissipabunt? Nam et illa ipsa praeclara magia tua vultum laboresque tibi tantum asini, verum corium non asini crassum, sed hirudinis<a class="footnoteLink" href="#note_LCL044_296_49" id="target_note_LCL044_296_49"><sup>49</sup></a> tenue membranulum circumdedit. Quin igitur masculum tandem sumis animum tuaeque saluti, dum licet, consulis? Habes summam opportunitatem fugae, dum latrones absunt. An custodiam anus semimortuae formidabis, quam licet claudi pedis tui calce unica finire poteris? Sed quo gentium capessetur fuga, vel hospitium quis dabit? Haec quidem inepta et prorsus asinina cogitatio. Quis enim viantium vectorem suum non libenter auferat secum?”</p>
<span class="br"></span><span class="lineNumber">27</span><span class="br"></span><p>Et alacri statim nisu lorum quo fueram destinatus abrumpo meque quadripedi cursu proripio. Nec tamen astutulae anus milvinos oculos effugere potui. Nam ubi me conspexit absolutum, capta super sexum et aetatem audacia lorum prehendit ac me deducere ac revocare contendit. Nec tamen ego, memor exitiabilis propositi latronum, pietate ulla commoveor, sed incussis in eam posteriorum pedum calcibus protinus applaudo terrae. At illa, quamvis humi prostrata, loro tamen tenaciter inhaerebat, ut me procurrentem aliquantisper tractu sui sequeretur.




</p></section><notes><section class="footnotes"><ul><li class="note" id="note_LCL044_296_48"><a class="footnoteCrossrefLink" href="#target_note_LCL044_296_48" title="Click to highlight in text"><sup class="lineRef">48</sup>A probable correction for F’s <span class="italic">penetrante quam</span>.</a></li><script type="text/javascript">document.getElementById('note_LCL044_296_48').style.display = "none";</script><li class="note" id="note_LCL044_296_49"><a class="footnoteCrossrefLink" href="#target_note_LCL044_296_49" title="Click to highlight in text"><sup class="lineRef">49</sup>F <span class="italic">hirundinis</span>.</a></li><script type="text/javascript">document.getElementById('note_LCL044_296_49').style.display = "none";</script></ul></section></notes></section>