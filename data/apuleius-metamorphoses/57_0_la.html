<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
crimine postulatus, sed probe spectatus apud meos semper innocentiam commodis cunctis antetuleram. Nec possum reperire cur iustae ultionis, qua contra latrones deterrimos commotus sum, nunc istum reatum sustineam, cum nemo possit monstrare vel proprias inter nos inimicitias praecessisse ac ne omnino mihi notos illos latrones usquam fuisse. Vel certe ulla praeda monstretur, cuius cupidine tantum flagitium credatur admissum.”</p>
<span class="br"></span><span class="lineNumber">7</span><span class="br"></span><p>Haec profatus, rursum lacrimis obortis porrectisque in preces manibus per publicam misericordiam, per pignorum caritatem maestus tunc hos tunc illos deprecabar. Cumque iam humanitate commotos, misericordia fletuum affectos omnes satis crederem, Solis et Iustitiae testatus oculum<a class="footnoteLink" href="#note_LCL044_114_9" id="target_note_LCL044_114_9"><sup>9</sup></a> casumque praesentem meum commendans deum providentiae, paulo altius aspectu relato conspicio prorsus totum populum—risu cachinnabili diffluebant<a class="footnoteLink" href="#note_LCL044_114_10" id="target_note_LCL044_114_10"><sup>10</sup></a>—nec secus illum bonum hospitem parentemque meum Milonem risu maximo dissolutum. At tunc sic tacitus mecum “En fides,” inquam “en conscientia! Ego quidem pro hospitis salute et homicida sum et reus capitis inducor; at ille non contentus quod mihi nec assistendi solacium perhibuit, insuper exitium meum cachinnat.”</p>
<span class="br"></span><span class="lineNumber">8</span><span class="br"></span><p>Inter haec quaedam mulier per medium theatrum lacrimosa et flebilis, atra veste contecta, parvulum quendam sinu tolerans decurrit, ac pone eam anus alia pannis horridis obsita paribusque maesta fletibus, ramos oleagineos


</p></section><notes><section class="footnotes"><ul><li class="note" id="note_LCL044_114_9"><a class="footnoteCrossrefLink" href="#target_note_LCL044_114_9" title="Click to highlight in text"><sup class="lineRef">9</sup><span class="italic">oculos</span> is preferred by many editors.</a></li><script type="text/javascript">document.getElementById('note_LCL044_114_9').style.display = "none";</script><li class="note" id="note_LCL044_114_10"><a class="footnoteCrossrefLink" href="#target_note_LCL044_114_10" title="Click to highlight in text"><sup class="lineRef">10</sup>To avoid this parenthetical break in syntax, one should perhaps follow an early emendation and read <span class="italic">diffluentem</span>.</a></li><script type="text/javascript">document.getElementById('note_LCL044_114_10').style.display = "none";</script></ul></section></notes></section>