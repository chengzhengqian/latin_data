<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
inde miserum corium nec cribris iam idoneum relinquunt.</p>
<p>Sed tandem mihi inopinatam salutem Iuppiter ille tribuit. Nam cum multas villulas et casas amplas praeterimus, hortulum quendam prospexi satis amoenum, in quo praeter ceteras gratas herbulas rosae virgines matutino rore florebant. His inhians et spe salutis alacer ac laetus propius accessi, dumque iam labiis undantibus affecto, consilium me subit longe salubrius, ne, si rursum asino remoto prodirem in Lucium, evidens<a class="footnoteLink" href="#note_LCL044_148_45" id="target_note_LCL044_148_45"><sup>45</sup></a> exitium inter manus latronum offenderem vel artis magicae suspectione vel indicii futuri criminatione. Tunc igitur a rosis et quidem necessario temperavi et casum praesentem tolerans in asini faciem faena rodebam.</p>
</section><notes><section class="footnotes"><ul><li class="note" id="note_LCL044_148_45"><a class="footnoteCrossrefLink" href="#target_note_LCL044_148_45" title="Click to highlight in text"><sup class="lineRef">45</sup>F <span class="italic">luciliu me videns</span>.</a></li><script type="text/javascript">document.getElementById('note_LCL044_148_45').style.display = "none";</script></ul></section></notes></section>