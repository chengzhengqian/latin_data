<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

latius munificentiam suam porrigebat. Denique gloriae
publicae studio tunc Thessaliam etiam accesserat, nobilissimas
feras et famosos inde gladiatores comparaturus,
iamque ex arbitrio dispositis coemptisque omnibus domuitionem
parabat. Spretis luculentis illis suis vehiculis ac
posthabitis decoris raedarum<a class="footnoteLink" href="#note_LCL453_206_21" id="target_note_LCL453_206_21"><sup>21</sup></a> carpentis, quae partim
contecta, partim revelata frustra novissimis trahebantur
consequiis, equis etiam Thessalicis et aliis iumentis Gallicanis,
quibus generosa suboles perhibet pretiosam dignitatem,
me, phaleris aureis et fucatis ephippiis et purpureis
tapetis et frenis argenteis et pictilibus balteis et tintinnabulis
perargutis exornatum, ipse residens amantissime
nonnumquam comissimis affatur sermonibus, atque inter
alia pleraque summe se delectari profitebatur quod haberet
in me simul et convivam et vectorem.</p>
<span class="br"></span><span class="lineNumber">19</span><span class="br"></span><p>At ubi partim terrestri, partim maritimo itinere confecto
Corinthum accessimus, magnae civium turbae confluebant,
ut mihi videbatur, non tantum Thiasi studentes<a class="footnoteLink" href="#note_LCL453_206_22" id="target_note_LCL453_206_22"><sup>22</sup></a>
honori quam mei conspectus cupientes. Nam tanta etiam
ibidem de me fama pervaserat ut non mediocri quaestui
praeposito illi meo fuerim. Qui cum multos videret nimio
favore lusus meos spectare gestientes, obserata fore atque
singulis eorum sorsus admissis, stipes acceptans non parvas
summulas diurnas corradere consuerat.</p>
<p>Fuit in illo conventiculo matrona quaedam pollens et
opulens. Quae more ceterorum visum meum mercata ac
dehinc multiformibus ludicris delectata, per admirationem
assiduam paulatim in admirabilem mei cupidinem


</p></section><notes><section class="footnotes"><ul><li class="note" id="note_LCL453_206_21"><a class="footnoteCrossrefLink" href="#target_note_LCL453_206_21" title="Click to highlight in text"><sup class="lineRef">21</sup>F <span class="italic">praedarum.</span></a></li><script type="text/javascript">document.getElementById('note_LCL453_206_21').style.display = "none";</script><li class="note" id="note_LCL453_206_22"><a class="footnoteCrossrefLink" href="#target_note_LCL453_206_22" title="Click to highlight in text"><sup class="lineRef">22</sup>F <span class="italic">dantes.</span></a></li><script type="text/javascript">document.getElementById('note_LCL453_206_22').style.display = "none";</script></ul></section></notes></section>