<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

qui foris quidem circumgestantibus deam cornu canens
adambulabat, domi vero promiscuis operis partiarius agebat
concubinus. Hic me simul domi conspexit, libenter appositis
largiter cibariis gaudens alloquitur: “Venisti tandem
miserrimi laboris vicarius. Sed diu vivas et dominis placeas
et meis defectis iam lateribus consulas.” Haec audiens iam
meas futuras novas cogitabam aerumnas.</p>
<span class="br"></span><span class="lineNumber">27</span><span class="br"></span><p>Die sequenti variis coloribus indusiati et deformiter
quisque formati, facie caenoso pigmento delita et oculis
obunctis graphice prodeunt, mitellis et crocotis et carbasinis
et bombycinis iniecti, quidam tunicas albas, in modum
lanciolarum quoquoversum fluente purpura depictas, cingulo
subligati, pedes luteis induti calceis. Deamque serico
contectam amiculo mihi gerendam imponunt, bracchiisque
suis umero tenus renudatis, attollentes immanes gladios
ac secures, euantes exsiliunt, incitante tibiae cantu
lymphaticum tripudium.</p>
<p>Nec paucis pererratis casulis ad quandam villam possessoris
beati perveniunt, et ab ingressu primo statim
absonis ululatibus constrepentes fanatice provolant,<a class="footnoteLink" href="#note_LCL453_92_47" id="target_note_LCL453_92_47"><sup>47</sup></a> diuque
capite demisso cervices lubricis intorquentes motibus
crinesque pendulos in circulum rotantes et nonnunquam
morsibus suos incursantes musculos, ad postremum ancipiti
ferro quod gerebant sua quisque bracchia dissicant.
Inter haec unus ex illis bacchatur effusius ac de imis praecordiis

</p></section><notes><section class="footnotes"><ul><li class="note" id="note_LCL453_92_47"><a class="footnoteCrossrefLink" href="#target_note_LCL453_92_47" title="Click to highlight in text"><sup class="lineRef">47</sup>F <span class="italic">pervolant.</span></a></li><script type="text/javascript">document.getElementById('note_LCL453_92_47').style.display = "none";</script></ul></section></notes></section>