<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

nequissimae illi feminae deerat, sed omnia prorsus ut
in quandam caenosam latrinam in eius animum flagitia
confluxerant: saeva scaeva, virosa ebriosa, pervicax pertinax,
in rapinis turpibus avara, in sumptibus foedis profusa,
inimica fidei, hostis pudicitiae. Tunc spretis atque calcatis
divinis numinibus in vicem certae religionis mentita sacrilega
praesumptione dei, quem praedicaret unicum, confictis
observationibus vacuis fallens omnes homines et
miserum maritum decipiens matutino mero et continuo
stupro corpus manciparat.</p>
<span class="br"></span><span class="lineNumber">15</span><span class="br"></span><p>Talis illa mulier miro me persequebatur odio. Nam et
antelucio, recubans adhuc, subiungi machinae novicium
clamabat asinum, et statim ut cubiculo primum processerat
insistens iubebat incoram sui plagas mihi quam
plurimas irrogari, et cum tempestivo prandio laxarentur
iumenta cetera, longe tardius applicari praesepio iubebat.
Quae saevitia multo mihi magis genuinam curiositatem in
suos mores ampliaverat. Nam et assiduo plane commeantem
in eius cubiculum quendam sentiebam iuvenem,
cuius et faciem videre cupiebam ex summo studio, si
tamen velamentum capitis libertatem tribuisset meis aliquando
luminibus. Nec enim mihi sollertia defuisset ad
detegenda quoquo modo pessimae feminae flagitia. Sed
anus quaedam stuprorum<a class="footnoteLink" href="#note_LCL453_124_36" id="target_note_LCL453_124_36"><sup>36</sup></a> sequestra et adulterorum
internuntia de die cotidie inseparabilis aderat. Cum qua
protinus ientaculo ac dehinc vino mero mutuis vicibus
velitata, scaenas fraudulentas in exitium miserrimi mariti



</p></section><notes><section class="footnotes"><ul><li class="note" id="note_LCL453_124_36"><a class="footnoteCrossrefLink" href="#target_note_LCL453_124_36" title="Click to highlight in text"><sup class="lineRef">36</sup>F <span class="italic">stuprum.</span></a></li><script type="text/javascript">document.getElementById('note_LCL453_124_36').style.display = "none";</script></ul></section></notes></section>