<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

argumentum ineffabile, sed ad istum plane modum fulgente
auro figuratum: urnula faberrime cavata, fundo
quam rotundo, miris extrinsecus simulacris Aegyptiorum
effigiata; eius orificium non altiuscule levatum in canalem
porrectum longo rivulo prominebat; ex alia vero parte
multum recedens spatiosa dilatione adhaerebat ansa,
quam contorto nodulo supersedebat aspis squameae cervicis
striato tumore sublimis.</p>
<span class="br"></span><span class="lineNumber">12</span><span class="br"></span><p>Et ecce praesentissimi numinis promissa nobis accedunt
beneficia, et fata salutemque ipsam meam gerens
sacerdos appropinquat, ad ipsum praescriptum divinae
promissionis ornatum dextera proferens sistrum deae,
mihi coronam, et hercules coronam consequenter, quod
tot ac tantis exanclatis laboribus, tot emensis periculis,
deae maximae providentia alluctantem mihi saevissime
Fortunam superarem. Nec tamen gaudio subitario commotus
inclementi me cursu proripui, verens scilicet ne repentino
quadripedis impetu religionis quietus turbaretur
ordo, sed placido ac prorsus humano gradu cunctabundus
paulatim obliquato corpore, sane divinitus decedente populo,
sensim irrepo.</p>
<span class="br"></span><span class="lineNumber">13</span><span class="br"></span><p>At sacerdos, ut reapse cognoscere potui, nocturni commonefactus
oraculi miratusque congruentiam mandati
muneris, confestim restitit et ultro porrecta dextera ob
os ipsum meum coronam exhibuit. Tunc ego trepidans, assiduo
pulsu micanti corde, coronam, quae rosis amoenis

</p></section><notes></notes></section>