<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

moles palearum, cervices<a class="footnoteLink" href="#note_LCL453_122_34" id="target_note_LCL453_122_34"><sup>34</sup></a> cariosa vulnerum putredine
follicantes, nares languidas assiduo pulsu tussedinis hiulci,
pectora copulae sparteae tritura continua exulcerati, costas
perpetua castigatione ossium tenus renudati, ungulas
multivia circumcursione in enorme vestigium porrecti, totumque
corium veterno atque scabiosa macie exasperati.</p>
<p>Talis familiae funestum mihi etiam metuens exemplum,
veterisque Lucii fortunam recordatus et ad ultimam
salutis metam detrusus, summisso<a class="footnoteLink" href="#note_LCL453_122_35" id="target_note_LCL453_122_35"><sup>35</sup></a> capite maerebam.
Nec ullum uspiam cruciabilis vitae solacium aderat, nisi
quod ingenita mihi curiositate recreabar, dum praesentiam
meam parvi facientes libere quae volunt omnes et
agunt et loquuntur. Nec immerito priscae poeticae divinus
auctor apud Graios summae prudentiae virum monstrare
cupiens, multarum civitatium obitu et variorum populorum
cognitu summas adeptum virtutes cecinit. Nam et
ipse gratas gratias asino meo memini, quod me suo celatum
tegmine variisque fortunis exercitatum, etsi minus</p>
<span class="br"></span><span class="lineNumber">14</span><span class="br"></span><p>prudentem, multiscium reddidit. Fabulam denique bonam
prae ceteris, suave comptam ad aures vestras afferre
decrevi. Et en occipio.</p>
<p>Pistor ille qui me pretio suum fecerat, bonus alioquin
vir et apprime modestus, pessimam et ante cunctas mulieres
longe deterrimam sortitus coniugam, poenas extremas
tori larisque sustinebat, ut hercules eius vicem ego quoque
tacitus frequenter ingemescerem. Nec enim vel unum vitium




</p></section><notes><section class="footnotes"><ul><li class="note" id="note_LCL453_122_34"><a class="footnoteCrossrefLink" href="#target_note_LCL453_122_34" title="Click to highlight in text"><sup class="lineRef">34</sup>F <span class="italic">cervice.</span></a></li><script type="text/javascript">document.getElementById('note_LCL453_122_34').style.display = "none";</script><li class="note" id="note_LCL453_122_35"><a class="footnoteCrossrefLink" href="#target_note_LCL453_122_35" title="Click to highlight in text"><sup class="lineRef">35</sup>F <span class="italic">me tandem tru summisso.</span></a></li><script type="text/javascript">document.getElementById('note_LCL453_122_35').style.display = "none";</script></ul></section></notes></section>