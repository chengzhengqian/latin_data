<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

paludis ignavus ibat, argento vel vitro aemulus in colorem. ‘En’ inquam ‘explere latice fontis lacteo.’ Assurgit et, oppertus paululum planiorem ripae marginem, complicitus in genua appronat se avidus affectans poculum. Necdum satis extremis labiis summum aquae rorem attigerat, et iugulo eius vulnus dehiscit in profundum patorem et illa spongia de eo repente devolvitur eamque parvus admodum comitatur cruor. Denique corpus exanimatum in flumen paene cernuat, nisi ego altero eius pede retento vix et aegre ad ripam superiorem attraxi, ubi defletum pro tempore comitem misellum arenosa humo in amnis vicinia sempiterna contexi. Ipse<a class="footnoteLink" href="#note_LCL044_34_43" id="target_note_LCL044_34_43"><sup>43</sup></a> trepidus et eximie metuens mihi per diversas et avias solitudines aufugi, et quasi conscius mihi caedis humanae relicta patria et lare ultroneum exilium amplexus, nunc Aetoliam novo contracto matrimonio colo.”</p>
<span class="br"></span><span class="lineNumber">20</span><span class="br"></span><p>Haec Aristomenes. At ille comes eius, qui statim initio obstinata incredulitate sermonem eius respuebat, “Nihil” inquit “hac fabula fabulosius, nihil isto mendacio absurdius.” Et ad me conversus, “Tu autem,” inquit “vir ut habitus et habitudo demonstrat ornatus, accedis huic fabulae?”</p>
<p>“Ego vero” inquam “nihil impossibile arbitror, sed utcumque fata decreverint, ita cuncta mortalibus provenire. Nam et mihi et tibi et cunctis hominibus multa usu venire mira et paene infecta, quae tamen ignaro relata fidem perdant.

</p></section><notes><section class="footnotes"><ul><li class="note" id="note_LCL044_34_43"><a class="footnoteCrossrefLink" href="#target_note_LCL044_34_43" title="Click to highlight in text"><sup class="lineRef">43</sup>Or perhaps <span class="italic">At ipse.</span> F has a <span class="italic">t</span> erased at the end of <span class="italic">contexi.</span></a></li><script type="text/javascript">document.getElementById('note_LCL044_34_43').style.display = "none";</script></ul></section></notes></section>