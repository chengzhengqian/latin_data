<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

manu promptior et corpore vastior his affatibus et ceteros incitabat:</p>
<p>“‘Heus pueri, quam maribus animis et viribus alacribus dormientes aggrediamur. Omnis cunctatio, ignavia omnis facessat e pectore. Stricto mucrone per totam domum caedes ambulet. Qui sopitus iacebit trucidetur; qui repugnare temptaverit feriatur. Sic salvi recedemus, si salvum in domo neminem reliquerimus.’</p>
<p>“Fateor, Quirites, extremos latrones—boni civis officium arbitratus, simul et eximie metuens et hospitibus meis et mihi—gladiolo, qui me propter huius modi pericula comitabatur, armatus fugare atque proterrere eos aggressus sum. At illi barbari prorsus et immanes homines neque fugam capessunt et, cum me viderent in ferro, tamen audaciter resistunt.</p>
<span class="br"></span><span class="lineNumber">6</span><span class="br"></span><p>“Dirigitur proeliaris acies. Ipse denique dux et signifer ceterorum validis me viribus aggressus ilico manibus ambabus capillo arreptum ac retro reflexum effligere lapide gestit. Quem dum sibi porrigi flagitat, certa manu percussum feliciter prosterno. Ac mox alium pedibus meis mordicus inhaerentem per scapulas ictu temperato tertiumque improvide occurrentem pectore offenso peremo.</p>
<p>“Sic pace vindicata domoque hospitum ac salute communi protecta, non tam impunem me, verum etiam laudabilem publice credebam fore, qui ne tantillo quidem umquam
</p></section><notes></notes></section>