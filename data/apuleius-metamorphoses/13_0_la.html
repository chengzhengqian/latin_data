<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

siles? Cur autem te simile latrocinium non peremit? Cur saeva crudelitas vel propter indicium sceleris arbitro pepercit? Ergo quoniam evasisti mortem, nunc illo redi.”’</p>
<p>“Haec identidem mecum replicabam, et nox ibat in diem. Optimum itaque factu visum est anteluculo furtim evadere et viam licet trepido vestigio capessere. Sumo sarcinulam meam, subdita clavi pessulos reduco; at illae probae et fideles ianuae, quae sua sponte reseratae nocte fuerant, vix tandem et aegerrime tunc clavis suae crebra immissione patefiunt.</p>
<span class="br"></span><span class="lineNumber">15</span><span class="br"></span><p>“Et ‘Heus tu, ubi es?’ inquam. ‘Valvas stabuli absolve; antelucio volo ire.’</p>
<p>“Ianitor pone stabuli ostium humi cubitans etiam nunc semisomnus, ‘Quid? Tu’ inquit ‘ignoras latronibus infestari vias, qui hoc noctis iter incipis? Nam etsi tu alicuius facinoris tibi conscius scilicet mori cupis, nos cucurbitae caput non habemus ut pro te moriamur.’</p>
<p>“‘Non longe’ inquam ‘lux abest. Et praeterea quid viatori de summa pauperie latrones auferre possunt? An ignoras, inepte, nudum nec a decem palaestritis despoliari posse?’</p>
<p>“Ad haec ille marcidus et semisopitus in alterum latus evolutus, ‘Unde autem’ inquit ‘scio an convectore illo tuo, cum quo sero deverteras, iugulato fugae mandes praesidium?’</p>
<p>“Illud horae memini me terra dehiscente ima Tartara inque his canem Cerberum prorsus esurientem mei prospexisse.
</p></section><notes></notes></section>