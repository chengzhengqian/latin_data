<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">7</span><span class="br"></span><p>Sic oraculi venerabilis fine prolato<a class="footnoteLink" href="#note_LCL453_250_12" id="target_note_LCL453_250_12"><sup>12</sup></a> numen invictum in
se recessit. Nec mora cum somno protinus absolutus pavore
et gaudio ac dein sudore nimio permixtus exsurgo,
summeque miratus deae potentis tam claram praesentiam,
marino rore respersus magnisque imperiis eius intentus
monitionis ordinem recolebam. Nec mora cum noctis
atrae fugato nubilo Sol exsurgit aureus, et ecce discursu religioso
ac prorsus triumphali turbulae complent totas plateas,
tantaque hilaritudine praeter peculiarem meam gestire
mihi cuncta videbantur ut pecua etiam cuiusce modi et
totas domos et ipsum diem serena facie gaudere sentirem.
Nam et pruinam pridianam dies apricus ac placidus repente
fuerat insecutus, ut canorae etiam aviculae prolectatae
verno vapore concentus suaves assonarent, matrem
siderum, parentem temporum orbisque totius dominam
blando mulcentes affamine. Quid quod arbores etiam,
quae pomifera subole fecundae quaeque earum tantum
umbra contentae steriles, austrinis laxatae flatibus, germine
foliorum renidentes, clementi motu bracchiorum
dulces strepitus obsibilabant. Magnoque procellarum sedato
fragore ac turbido fluctuum tumore posito, mare
quietas alluvies temperabat. Caelum autem, nubilosa caligine
disiecta, nudo sudoque luminis proprii splendore
candebat.</p>
<span class="br"></span><span class="lineNumber">8</span><span class="br"></span><p>Ecce pompae magnae paulatim praecedunt anteludia
votivis<a class="footnoteLink" href="#note_LCL453_250_13" id="target_note_LCL453_250_13"><sup>13</sup></a> cuiusque studiis exornata pulcherrime. Hic incinctus
balteo militem gerebat, illum succinctum chlamyde


</p></section><notes><section class="footnotes"><ul><li class="note" id="note_LCL453_250_12"><a class="footnoteCrossrefLink" href="#target_note_LCL453_250_12" title="Click to highlight in text"><sup class="lineRef">12</sup>F <span class="italic">perlato.</span></a></li><script type="text/javascript">document.getElementById('note_LCL453_250_12').style.display = "none";</script><li class="note" id="note_LCL453_250_13"><a class="footnoteCrossrefLink" href="#target_note_LCL453_250_13" title="Click to highlight in text"><sup class="lineRef">13</sup>F <span class="italic">votibus.</span></a></li><script type="text/javascript">document.getElementById('note_LCL453_250_13').style.display = "none";</script></ul></section></notes></section>