<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">3</span><span class="br"></span><p>“Diu denique deliberaverat secum Thrasyllus, quod<a class="footnoteLink" href="#note_LCL453_52_7" id="target_note_LCL453_52_7"><sup>7</sup></a>
nec clandestinis colloquiis opportunum repperiret locum,
et adulterinae Veneris magis magisque praeclusos aditus
copia custodientium cerneret, novaeque atque gliscentis
affectionis firmissimum vinculum non posse dissociari
perspiceret, et puellae, si vellet, quamquam velle non posset,
furatrinae coniugalis incommodaret rudimentum. Et
tamen ad hoc ipsum quod non potest contentiosa pernicie,
quasi posset, impellitur. Quod nunc arduum factu putatur,
amore per dies roborato facile videtur effectu. Spectate
denique, sed oro sollicitis animis intendite, quorsum furiosae
libidinis proruperint impetus.</p>
<span class="br"></span><span class="lineNumber">4</span><span class="br"></span><p>“Die quadam venatum Tlepolemus assumpto Thrasyllo
petebat indagaturus feras, quod tamen in capreis
feritatis est; nec enim Charite maritum suum quaerere
patiebatur bestias armatas dente vel cornu. Iamque apud
frondosum tumulum ramorumque densis tegminibus
umbrosum, prospectu vestigatorum obsaeptis capreis,
canes venationis indagini generosae mandato cubili residentes
invaderent bestias immittuntur, statimque sollertis
disciplinae memores partitae totos praecingunt aditus,
tacitaque prius servata mussitatione, signo sibi repentino
reddito latratibus fervidis dissonisque miscent omnia. Nec
ulla caprea nec pavens dammula nec prae ceteris feris mitior
cerva, sed aper immanis atque invisitatus exsurgit,
toris callosae cutis obesus, pilis inhorrentibus corio squalidus,

</p></section><notes><section class="footnotes"><ul><li class="note" id="note_LCL453_52_7"><a class="footnoteCrossrefLink" href="#target_note_LCL453_52_7" title="Click to highlight in text"><sup class="lineRef">7</sup>F <span class="italic">quo.</span></a></li><script type="text/javascript">document.getElementById('note_LCL453_52_7').style.display = "none";</script></ul></section></notes></section>