<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

videtur quam vita miserum privare iuvenem. Ergo missus
continuo furcifer venenum praesentarium comparat, idque
vino diligenter dilutum insontis privigni praeparat
exitio.</p>
<span class="br"></span><span class="lineNumber">5</span><span class="br"></span><p>Ac dum de oblationis opportunitate secum noxii deliberant
homines, forte fortuna puer ille iunior, proprius pessimae
feminae filius, post matutinum laborem studiorum
domum se recipiens, prandio iam capto sitiens, repertum
vini poculum in quo venenum latebat inclusum nescius
fraudis occultae continuo perduxit haustu. Atque ubi fratri
suo paratam mortem ebibit, exanimis terrae procumbit;
ilicoque repentina pueri pernicie paedagogus commotus
ululabili clamore matrem totamque ciet familiam. Iamque
cognito casu noxiae potionis, varie quisque praesentium
auctores insimulabant extremi facinoris. Sed dira illa femina
et malitiae novercalis exemplum unicum, non acerba
filii morte, non parricidii conscientia, non infortunio domus,
non luctu mariti vel aerumna funeris commota, cladem
familiae in<a class="footnoteLink" href="#note_LCL453_182_5" id="target_note_LCL453_182_5"><sup>5</sup></a> vindictae compendium traxit; missoque
protinus cursore qui vianti marito domus expugnationem
nuntiaret, ac mox eodem ocius ab itinere regresso, personata
nimia temeritate insimulat privigni veneno filium
suum interceptum. Et hoc quidem non adeo mentiebatur,
quod iam destinatam iuveni mortem praevenisset puer.
Sed fratrem iuniorem fingebat ideo privigni scelere peremptum,
quod eius probrosae libidini qua se comprimere

</p></section><notes><section class="footnotes"><ul><li class="note" id="note_LCL453_182_5"><a class="footnoteCrossrefLink" href="#target_note_LCL453_182_5" title="Click to highlight in text"><sup class="lineRef">5</sup>F omits <span class="italic">in.</span></a></li><script type="text/javascript">document.getElementById('note_LCL453_182_5').style.display = "none";</script></ul></section></notes></section>