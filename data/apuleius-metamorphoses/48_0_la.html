<section class="div1 language" lang="la"><header><hgroup><h1>Apuleius</h1></hgroup></header><section class="div2">
<p>“Suscipit ille de lectulo et imo cum gemitu<a class="footnoteLink" href="#note_LCL044_96_63" id="target_note_LCL044_96_63"><sup>63</sup></a> populum sic adorat: ‘Malis novae nuptae peremptus artibus et addictus noxio poculo, torum tepentem adultero mancipavi.’</p>
<p>“Tunc uxor egregia capit praesentem audaciam et mente sacrilega coarguenti marito resistens altercat. Populus aestuat, diversa tendentes, hi pessimam feminam viventem statim cum corpore mariti sepeliendam, alii mendacio cadaveris fidem non habendam.</p>
<span class="br"></span><span class="lineNumber">30</span><span class="br"></span><p>“Sed hanc cunctationem sequens adulescentis sermo distinxit. Nam rursus altius ingemescens, ‘Dabo,’ inquit ‘dabo vobis intemeratae veritatis documenta perlucida, et quod prorsus alius nemo cognorit vel ominarit<a class="footnoteLink" href="#note_LCL044_96_64" id="target_note_LCL044_96_64"><sup>64</sup></a> indicabo.’ Tunc digito me demonstrans: ‘Nam cum corporis mei custos hic sagacissimus exsertam mihi teneret vigiliam, cantatrices anus exuviis meis imminentes atque ob id reformatae frustra saepius cum industriam sedulam eius fallere nequivissent, postremum iniecta somni nebula eoque in profundam quietem sepulto, me nomine ciere non prius desierunt quam dum hebetes artus et membra frigida pigris conatibus ad artis magicae nituntur obsequia. Hic utpote vivus quidem, sed tantum<a class="footnoteLink" href="#note_LCL044_96_65" id="target_note_LCL044_96_65"><sup>65</sup></a> sopore mortuus, quod eodem mecum vocabulo nuncupatur, ad suum nomen ignarus exsurgit, et, in exanimis umbrae modum ultroneus gradiens, quamquam foribus cubiculi diligenter occlusis, per quoddam foramen prosectis naso prius ac mox auribus



</p></section><notes><section class="footnotes"><ul><li class="note" id="note_LCL044_96_63"><a class="footnoteCrossrefLink" href="#target_note_LCL044_96_63" title="Click to highlight in text"><sup class="lineRef">63</sup>F <span class="italic">congestu</span>; the emendation is far from certain.</a></li><script type="text/javascript">document.getElementById('note_LCL044_96_63').style.display = "none";</script><li class="note" id="note_LCL044_96_64"><a class="footnoteCrossrefLink" href="#target_note_LCL044_96_64" title="Click to highlight in text"><sup class="lineRef">64</sup>Robertson’s convincing emendation of F’s <span class="italic">cognominarit</span>.</a></li><script type="text/javascript">document.getElementById('note_LCL044_96_64').style.display = "none";</script><li class="note" id="note_LCL044_96_65"><a class="footnoteCrossrefLink" href="#target_note_LCL044_96_65" title="Click to highlight in text"><sup class="lineRef">65</sup>Many editors find this phrase troublesome and try to make it less so by emending <span class="italic">tantum</span>.</a></li><script type="text/javascript">document.getElementById('note_LCL044_96_65').style.display = "none";</script></ul></section></notes></section>