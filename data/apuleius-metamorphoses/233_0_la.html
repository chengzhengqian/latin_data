<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">29</span><span class="br"></span><p>At illa praeter genuinam nequitiam contumelia etiam,
quamvis iusta, tamen altius commota atque exasperata ad
armillum revertit, et ad familiares feminarum artes accenditur;
magnaque cura requisitam veteratricem quandam
feminam, quae devotionibus ac maleficiis quidvis efficere
posse credebatur, multis exorat precibus multisque suffarcinat
muneribus, alterum de duobus postulans, vel rursum
mitigato conciliari marito vel, si id nequiverit, certe larva
vel aliquo diro numine immisso violenter eius expugnari
spiritum. Tunc saga illa et divini potens primis adhuc armis
facinerosae disciplinae suae velitatur, et vehementer offensum
mariti flectere atque in amorem impellere conatur
animum. Quae res cum ei sequius ac rata fuerat proveniret,
indignata numinibus et praeter praemii destinatum
compendium contemptione<a class="footnoteLink" href="#note_LCL453_148_56" id="target_note_LCL453_148_56"><sup>56</sup></a> etiam stimulata, ipsi iam miserrimi
mariti incipit imminere capiti, umbramque violenter
peremptae mulieris ad exitium eius instigare.</p>
<span class="br"></span><span class="lineNumber">30</span><span class="br"></span><p>Sed forsitan lector scrupulosus reprehendens narratum
meumsic argumentaberis: “Unde autem tu, astutule asine,
intra terminos pistrini contentus,<a class="footnoteLink" href="#note_LCL453_148_57" id="target_note_LCL453_148_57"><sup>57</sup></a> quid secreto, ut affirmas,
mulieres gesserint scire potuisti?” Accipe igitur
quem ad modum homo curiosus iumenti faciem sustinens
cuncta quae in perniciem pistoris mei gesta sunt cognovi.</p>
<p>Diem ferme circa mediam repente intra pistrinum
mulier reatu miraque tristitie deformis apparuit, flebili
centunculo semiamicta, nudis et intectis pedibus, lurore


</p></section><notes><section class="footnotes"><ul><li class="note" id="note_LCL453_148_56"><a class="footnoteCrossrefLink" href="#target_note_LCL453_148_56" title="Click to highlight in text"><sup class="lineRef">56</sup>F <span class="italic">contentione.</span></a></li><script type="text/javascript">document.getElementById('note_LCL453_148_56').style.display = "none";</script><li class="note" id="note_LCL453_148_57"><a class="footnoteCrossrefLink" href="#target_note_LCL453_148_57" title="Click to highlight in text"><sup class="lineRef">57</sup>F <span class="italic">contectus.</span></a></li><script type="text/javascript">document.getElementById('note_LCL453_148_57').style.display = "none";</script></ul></section></notes></section>