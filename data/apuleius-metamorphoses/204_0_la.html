<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

et deae meae humi iacenti aliquem medicum quaerere?”</p>
<p>Accepto tali sermone cogitabam subito velut lymphaticus
exsilire, ut me ferocitate cernens exasperatum emptionem
desineret. Sed praevenit cogitatum meum emptor
anxius pretio depenso statim, quod quidem gaudens dominus
scilicet taedio mei facile suscepit, septemdecim
denarium, et ilico me stomida spartea deligatum tradidit
Philebo—hoc enim nomine censebatur iam meus dominus.</p>
<span class="br"></span><span class="lineNumber">26</span><span class="br"></span><p>At ille susceptum novicium famulum trahebat ad domum,
statimque illinc de primo limine proclamat, “Puellae,
servum vobis pulchellum en ecce mercata perduxi.”
Sed illae puellae chorus erat cinaedorum, quae statim
exsultantes in gaudium fracta et rauca et effeminata voce
clamores absonos intollunt, rati scilicet vere quempiam
hominem servulum ministerio suo paratum. Sed postquam
non cervam pro virgine, sed asinum pro homine
succidaneum videre, nare detorta magistrum suum varie
cavillantur: non enim servum, sed maritum illum scilicet
sibi perduxisse. Et “Heus,” aiunt “cave ne solus exedas tam
bellum scilicet pullulum, sed nobis quoque tuis palumbulis
nonnunquam impertias.”</p>
<p>Haec et huius modi mutuo blaterantes praesepio me
proximum deligant. Erat quidam iuvenis satis corpulentus,
choraula doctissimus, collaticia stipe de mensa paratus,



</p></section><notes></notes></section>