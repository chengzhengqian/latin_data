<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">
in serpentes, in ignes,<a class="footnoteLink" href="#note_LCL044_290_43" id="target_note_LCL044_290_43"><sup>43</sup></a> in feras, in aves, et gregalia pecua serenos vultus meos sordide reformando, at tamen modestiae meae memor quodque inter istas meas manus creveris, cuncta perficiam, dum tamen scias aemulos tuos cavere, ac si qua nunc in terris puella praepollet pulchritudine, praesentis beneficii vicem per eam mihi repensare te debere.’</p>
<span class="br"></span><span class="lineNumber">23</span><span class="br"></span><p>“Sic fatus iubet Mercurium deos omnes ad contionem protinus convocare ac, si qui coetu caelestium defuisset, in poenam decem milium nummum conventum iri pronuntiare. Quo metu statim completo caelesti theatro, pro sede sublimi sedens procerus Iuppiter sic enuntiat:</p>
<p>“‘Dei conscripti Musarum albo, adulescentem istum quod manibus meis alumnatus sim profecto scitis omnes. Cuius primae iuventutis caloratos impetus freno quodam coercendos existimavi. Sat est cotidianis eum fabulis ob adulteria cunctasque corruptelas infamatum. Tollenda est omnis occasio, et luxuria puerilis nuptialibus pedicis alliganda. Puellam elegit et virginitate privavit. Teneat, possideat, amplexus Psychen semper suis amoribus perfruatur.’</p>
<p>“Et ad Venerem collata facie, ‘Nec tu,’ inquit ‘filia, quicquam contristere, nec prosapiae tantae tuae statuque de matrimonio mortali metuas. Iam faxo nuptias non impares, sed legitimas et iure civili congruas.’



</p></section><notes><section class="footnotes"><ul><li class="note" id="note_LCL044_290_43"><a class="footnoteCrossrefLink" href="#target_note_LCL044_290_43" title="Click to highlight in text"><sup class="lineRef">43</sup>Jahn has proposed <span class="italic">imbres</span>, referring to the seduction of Danaë, whom we expect to be mentioned; the two words are often confused.</a></li><script type="text/javascript">document.getElementById('note_LCL044_290_43').style.display = "none";</script></ul></section></notes></section>