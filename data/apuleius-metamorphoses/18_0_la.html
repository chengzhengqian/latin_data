<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

Sed ego huic et credo hercules et gratas gratias memini, quod lepidae fabulae festivitate nos avocavit, asperam denique ac prolixam viam sine labore ac taedio evasi. Quod beneficium etiam illum vectorem meum credo laetari, sine fatigatione sui me usque ad istam civitatis portam non dorso illius sed meis auribus pervecto.”</p>
<span class="br"></span><span class="lineNumber">21</span><span class="br"></span><p>Is finis nobis et sermonis et itineris communis fuit. Nam comites uterque ad villulam proximam laevorsum abierunt. Ego vero quod primum ingressui<a class="footnoteLink" href="#note_LCL044_36_44" id="target_note_LCL044_36_44"><sup>44</sup></a> stabulum conspicatus sum accessi, et de quadam anu caupona ilico percontor. “Estne” inquam “Hypata haec civitas?” Annuit. “Nostine Milonem quendam e primoribus?” Arrisit, et “Vere” inquit “primus istic perhibetur Milo, qui extra pomerium et urbem totam colit.” “Remoto” inquam “ioco, parens optima, dic oro et cuiatis sit et quibus deversetur aedibus.” “Videsne” inquit “extremas fenestras, quae foris urbem prospiciunt, et altrinsecus fores proximum respicientes angiportum? Inibi iste Milo deversatur, ampliter nummatus et longe opulentus, verum extremae avaritiae et sordis infimae infamis homo. Faenus denique copiosum sub arrabone auri et argenti crebriter exercens, exiguo lare inclusus et aerugini semper intentus, cum uxore etiam calamitatis suae comite habet,<a class="footnoteLink" href="#note_LCL044_36_45" id="target_note_LCL044_36_45"><sup>45</sup></a> neque praeter unicam pascit ancillulam, et habitu mendicantis semper incedit.”</p>
<p>Ad haec ego risum subicio. “Benigne” inquam “et prospicue Demeas meus in me consuluit, qui peregrinaturum


</p></section><notes><section class="footnotes"><ul><li class="note" id="note_LCL044_36_44"><a class="footnoteCrossrefLink" href="#target_note_LCL044_36_44" title="Click to highlight in text"><sup class="lineRef">44</sup>F <span class="italic">ingressus.</span></a></li><script type="text/javascript">document.getElementById('note_LCL044_36_44').style.display = "none";</script><li class="note" id="note_LCL044_36_45"><a class="footnoteCrossrefLink" href="#target_note_LCL044_36_45" title="Click to highlight in text"><sup class="lineRef">45</sup>F <span class="italic">uxorem . . . comitem habeat.</span></a></li><script type="text/javascript">document.getElementById('note_LCL044_36_45').style.display = "none";</script></ul></section></notes></section>