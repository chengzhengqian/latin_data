<section class="div1 language" lang="la"><header><hgroup><h1>Apuleius</h1></hgroup></header><section class="div2">
<span class="br"></span><span class="lineNumber">27</span><span class="br"></span><p>“Necdum sermonem Psyche finierat; illa<a class="footnoteLink" href="#note_LCL044_248_48" id="target_note_LCL044_248_48"><sup>48</sup></a> vesanae libidinis et invidiae noxiae stimulis agitata, e re concinnato mendacio fallens maritum, quasi de morte parentum aliquid comperisset, statim navem ascendit et ad illum scopulum protinus pergit. Et quamvis alio flante vento, caeca spe tamen inhians, ‘Accipe me,’ dicens ‘Cupido, dignam te coniugem, et tu, Zephyre, suscipe dominam,’ saltu se maximo praecipitem dedit. Nec tamen ad illum locum vel saltem mortua pervenire potuit. Nam per saxa cautium membris iactatis atque dissipatis et proinde ut merebatur laceratis visceribus suis, alitibus bestiisque obvium ferens pabulum interiit.</p>
<p>“Nec vindictae sequentis poena tardavit. Nam Psyche rursus errabundo gradu pervenit ad civitatem aliam, in qua pari modo soror morabatur alia. Nec setius et ipsa fallacie germanitatis inducta et in sororis sceleratas nuptias aemula, festinavit ad scopulum inque simile mortis exitium cecidit.</p>
<span class="br"></span><span class="lineNumber">28</span><span class="br"></span><p>“Interim dum Psyche quaesitioni Cupidinis intenta populos circumibat, at ille vulnere lucernae dolens in ipso thalamo matris iacens ingemebat. Tunc avis peralba illa gavia, quae super fluctus marinos pinnis natat, demergit sese propere ad Oceani profundum gremium. Ibi commodum Venerem lavantem natantemque propter assistens, indicat adustum filium eius, gravi vulneris dolore maerentem, dubium salutis iacere; iamque per cunctorum ora populorum rumoribus conviciisque variis omnem Veneris familiam

</p></section><notes><section class="footnotes"><ul><li class="note" id="note_LCL044_248_48"><a class="footnoteCrossrefLink" href="#target_note_LCL044_248_48" title="Click to highlight in text"><sup class="lineRef">48</sup><span class="italic">et</span> or <span class="italic">at</span> may have fallen out before <span class="italic">illa</span>.</a></li><script type="text/javascript">document.getElementById('note_LCL044_248_48').style.display = "none";</script></ul></section></notes></section>