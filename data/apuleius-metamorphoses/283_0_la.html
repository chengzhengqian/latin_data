<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">

gestabit coronam. Incunctanter ergo dimotis turbulis
alacer continuare pompam mea<a class="footnoteLink" href="#note_LCL453_248_10" id="target_note_LCL453_248_10"><sup>10</sup></a> volentia fretus, et
de proximo clementer velut manum sacerdotis osculabundus
rosis decerptis, pessimae mihique iam dudum detestabilis<a class="footnoteLink" href="#note_LCL453_248_11" id="target_note_LCL453_248_11"><sup>11</sup></a>
beluae istius corio te protinus exue. Nec quicquam
rerum mearum reformides ut arduum. Nam hoc eodem
momento quo tibi venio, simul et ibi praesens, quae sunt
sequentia sacerdoti meo per quietem facienda praecipio.
Meo iussu tibi constricti comitatus decedent populi, nec
inter hilares caerimonias et festiva spectacula quisquam
deformem istam quam geris faciem perhorrescet, vel figuram
tuam repente mutatam sequius interpretatus aliquis
maligne criminabitur.</p>
<p>“Plane memineris et penita mente conditum semper
tenebis mihi reliqua vitae tuae curricula adusque terminos
ultimi spiritus vadata. Nec iniurium, cuius beneficio redieris
ad homines, ei totum debere quod vives. Vives autem
beatus, vives in mea tutela gloriosus, et cum spatium saeculi
tui permensus ad inferos demearis, ibi quoque in ipso
subterraneo semirotundo me, quam vides, Acherontis tenebris
interlucentem Stygiisque penetralibus regnantem,
campos Elysios incolens ipse, tibi propitiam frequens adorabis.
Quodsi sedulis obsequiis et religiosis ministeriis et
tenacibus castimoniis numen nostrum promerueris, scies
ultra statuta fato tuo spatia vitam quoque tibi prorogare
mihi tantum licere.”</p>
</section><notes><section class="footnotes"><ul><li class="note" id="note_LCL453_248_10"><a class="footnoteCrossrefLink" href="#target_note_LCL453_248_10" title="Click to highlight in text"><sup class="lineRef">10</sup>F <span class="italic">meam.</span></a></li><script type="text/javascript">document.getElementById('note_LCL453_248_10').style.display = "none";</script><li class="note" id="note_LCL453_248_11"><a class="footnoteCrossrefLink" href="#target_note_LCL453_248_11" title="Click to highlight in text"><sup class="lineRef">11</sup>F <span class="italic">detestabilis iam dudum.</span></a></li><script type="text/javascript">document.getElementById('note_LCL453_248_11').style.display = "none";</script></ul></section></notes></section>