<section class="div1 language" lang="la"><header><hgroup><h1>Apuleius</h1></hgroup></header><section class="div2"><p class="noindent">


liber iam<a class="footnoteLink" href="#note_LCL453_138_49" id="target_note_LCL453_138_49"><sup>49</sup></a> cunctas facinorosae mulieris artes prospectare
poteram. Sol ipsum quidem delapsus Oceanum subterrenas
orbis plagas illuminabat, et ecce nequissimae
anus adhaerens lateri temerarius adulter adventat, puer
admodum et adhuc lubrico genarum splendore conspicuus,
adhuc adulteros ipse delectans. Hunc multis admodum
saviis exceptum mulier cenam iubet paratam
accumbere.</p>
<span class="br"></span><span class="lineNumber">23</span><span class="br"></span><p>Sed ut primum occursoriam potionem et incohatum
gustum extremis labiis contingebat adulescens, multo
celerius opinione rediens maritus adventat. Tunc uxor
egregia diras devotiones in eum deprecata et crurum ei
fragium amborum ominata,<a class="footnoteLink" href="#note_LCL453_138_50" id="target_note_LCL453_138_50"><sup>50</sup></a> exsangui formidine trepidantem
adulterum alveo ligneo, quo frumenta contusa<a class="footnoteLink" href="#note_LCL453_138_51" id="target_note_LCL453_138_51"><sup>51</sup></a>
purgari consuerant, temere propter iacenti suppositum
abscondit; ingenitaque astutia dissimulato tanto flagitio,
intrepidum mentita vultum, percontatur de marito cur
utique contubernalis artissimi deserta cenula praematurus
afforet.</p>
<p>At ille dolenti prorsus animo suspirans assidue, “Nefarium”
inquit “et extremum facinus perditae feminae
tolerare nequiens fuga me proripui. Hem qualis, dii boni,
matrona, quam fida quamque sobria turpissimo se dedecore
foedavit! Iuro per istam ego sanctam Cererem me
nunc etiam meis oculis de tali muliere minus credere.”</p>
</section><notes><section class="footnotes"><ul><li class="note" id="note_LCL453_138_49"><a class="footnoteCrossrefLink" href="#target_note_LCL453_138_49" title="Click to highlight in text"><sup class="lineRef">49</sup>F <span class="italic">liber etiam.</span></a></li><script type="text/javascript">document.getElementById('note_LCL453_138_49').style.display = "none";</script><li class="note" id="note_LCL453_138_50"><a class="footnoteCrossrefLink" href="#target_note_LCL453_138_50" title="Click to highlight in text"><sup class="lineRef">50</sup>F <span class="italic">eius fragium abominata.</span></a></li><script type="text/javascript">document.getElementById('note_LCL453_138_50').style.display = "none";</script><li class="note" id="note_LCL453_138_51"><a class="footnoteCrossrefLink" href="#target_note_LCL453_138_51" title="Click to highlight in text"><sup class="lineRef">51</sup>F <span class="italic">confusa.</span></a></li><script type="text/javascript">document.getElementById('note_LCL453_138_51').style.display = "none";</script></ul></section></notes></section>