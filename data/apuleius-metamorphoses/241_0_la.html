<section class="div1 language" lang="la"><header><hgroup><h1>Apuleius</h1></hgroup></header><section class="div2">
<p>Quo sermone, alioquin exasperatus, furiosus latro rapto
gladio sua miserrimum iuvenem manu perempturus invadit
avidus. Nec tamen sui molliorem provocarat; quippe
insperato et longe contra eius opinionem resistens iuvenis
complexu fortissimo arripit eius dexteram, magnoque nisu
ferro librato multis et crebris ictibus impuram elidit divitis
animam, et, ut accurrentium etiam familiarium manu se
liberaret, confestim adhuc inimici sanguine delibuto mucrone
gulam sibi prorsus exsecuit.</p>
<p>Haec erant quae prodigiosa praesagaverant ostenta,
haec quae miserrimo domino fuerant nuntiata. Nec ullum
verbum ac ne tacitum quidem fletum tot malis circumventus
senex quivit emittere, sed arrepto<a class="footnoteLink" href="#note_LCL453_164_72" id="target_note_LCL453_164_72"><sup>72</sup></a> ferro, quo commodum
inter suos epulones caseum atque alias prandii
partes diviserat, ipse quoque ad instar infelicissimi sui filii
iugulum sibi multis ictibus contrucidat, quoad super mensam
cernulus corruens portentuosi cruoris maculas novi
sanguinis fluvio proluit.</p>
<p>Ad istum modum puncto brevissimo dilapsae domus
fortunam hortulanus ille miseratus, suosque casus graviter
ingemescens depensis<a class="footnoteLink" href="#note_LCL453_164_73" id="target_note_LCL453_164_73"><sup>73</sup></a> pro prandio lacrimis, vacuasque
manus complaudens saepicule, protinus inscenso me retro
quam veneramus viam capessit. Nec innoxius ei saltem
regressus evenit.</p>
<p>Nam quidam procerus et, ut indicabat habitus atque
habitudo, miles e legione, factus nobis obvius, superbo
atque arroganti sermone percontatur quorsum vacuum
duceret asinum. At meus, adhuc maerore permixtus et


</p></section><notes><section class="footnotes"><ul><li class="note" id="note_LCL453_164_72"><a class="footnoteCrossrefLink" href="#target_note_LCL453_164_72" title="Click to highlight in text"><sup class="lineRef">72</sup>F <span class="italic">abrepto.</span></a></li><script type="text/javascript">document.getElementById('note_LCL453_164_72').style.display = "none";</script><li class="note" id="note_LCL453_164_73"><a class="footnoteCrossrefLink" href="#target_note_LCL453_164_73" title="Click to highlight in text"><sup class="lineRef">73</sup>F <span class="italic">deprensis.</span></a></li><script type="text/javascript">document.getElementById('note_LCL453_164_73').style.display = "none";</script></ul></section></notes></section>