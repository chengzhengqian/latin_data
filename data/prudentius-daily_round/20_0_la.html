<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">fundit scissa silex, quae sitientibus</span><span class="linebreak"></span>
<span class="line indent3">dat potum populis axe sub igneo.</span><span class="linebreak"></span>
<span class="line indent4">instar fellis aqua tristifico in lacu</span><span class="linebreak"></span>
<span class="line indent3">fit ligni venia mel velut Atticum.</span><span class="linebreak"></span>
<span class="line indent6"><span class="br"></span><span class="lineNumber">95</span><span class="br"></span>lignum est quo sapiunt aspera dulcius,</span><span class="linebreak"></span>
<span class="line indent6">nam praefixa cruci spes hominum viget.</span><span class="linebreak"></span>
<span class="line indent4">inplet castra cibus tunc quoque ninguidus,</span><span class="linebreak"></span>
<span class="line indent3">inlabens gelida grandine densius;</span><span class="linebreak"></span>
<span class="line indent3">his mensas epulis, hac dape construunt,</span><span class="linebreak"></span>
<span class="line indent6"><span class="br"></span><span class="lineNumber">100</span><span class="br"></span>quam dat sidereo Christus ab aethere.</span><span class="linebreak"></span>
<span class="line indent4">nec non imbrifero ventus anhelitu</span><span class="linebreak"></span>
<span class="line indent3">crassa nube leves invehit alites,</span><span class="linebreak"></span>
<span class="line indent3">quae, difflata in humum cum semel agmina</span><span class="linebreak"></span>
<span class="line indent3">fluxerunt, reduci non revolant fuga.</span><span class="linebreak"></span>
<span class="line indent6"><span class="br"></span><span class="lineNumber">105</span><span class="br"></span>haec olim patribus praemia contulit</span><span class="linebreak"></span>
<span class="line indent3">insignis pietas numinis unici,</span><span class="linebreak"></span>
<span class="line indent3">cuius subsidio nos quoque vescimur</span><span class="linebreak"></span>
<span class="line indent3">pascentes dapibus pectora mysticis.</span><span class="linebreak"></span>
<span class="line indent4">fessos ille vocat per freta saeculi</span><span class="linebreak"></span>
<span class="line indent6"><span class="br"></span><span class="lineNumber">110</span><span class="br"></span>discissis populum turbinibus regens,</span><span class="linebreak"></span>
<span class="line indent3">iactatasque animas mille laboribus</span><span class="linebreak"></span>
<span class="line indent3">iustorum in patriam scandere praecipit.</span><span class="linebreak"></span>
<span class="line indent4">illic purpureis tecta rosariis</span><span class="linebreak"></span>
<span class="line indent3">omnis fragrat humus caltaque pinguia</span><span class="linebreak"></span>
<span class="line indent6"><span class="br"></span><span class="lineNumber">115</span><span class="br"></span>et molles violas et tenues crocos</span><span class="linebreak"></span>
<span class="line indent3">fundit fonticulis uda fugacibus.</span><span class="linebreak"></span>
<span class="line indent4">illic et gracili balsama surculo</span><span class="linebreak"></span>
<span class="line indent3">desudata fluunt, raraque cinnama</span><span class="linebreak"></span>
<span class="line indent3">spirant, et folium, fonte quod abdito</span><span class="linebreak"></span>
<span class="line indent6"><span class="br"></span><span class="lineNumber">120</span><span class="br"></span>praelambens fluvius portat in exitum.</span><span class="linebreak"></span>
<span class="line indent4">felices animae prata per herbida</span><span class="linebreak"></span>
<span class="line indent3">concentu pariles suave sonantibus</span><span class="linebreak"></span>
<span class="line indent3">hymnorum modulis dulce canunt melos,</span><span class="linebreak"></span>
<span class="line indent3">calcant et pedibus lilia candidis.</span><span class="linebreak"></span>
</p>
</section><notes></notes></section>