<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">Moses tremendi fidus interpres throni</span><span class="linebreak"></span>
<span class="line indent3">potuit videre, quam decem recursibus</span><span class="linebreak"></span>
<span class="line indent3">quater volutis sol peragrans sidera</span><span class="linebreak"></span>
<span class="line indent3"><span class="br"></span><span class="lineNumber">40</span><span class="br"></span>omni carentem cerneret substantia.</span><span class="linebreak"></span>
<span class="line indent4">victus precanti solus in lacrimis fuit;</span><span class="linebreak"></span>
<span class="line indent3">nam flendo pernox inrigatum pulverem</span><span class="linebreak"></span>
<span class="line indent3">humi madentis ore pressit cernuo,</span><span class="linebreak"></span>
<span class="line indent3">donec loquentis voce praestrictus Dei</span><span class="linebreak"></span>
<span class="line indent3"><span class="br"></span><span class="lineNumber">45</span><span class="br"></span>expavit ignem non ferendum visibus.</span><span class="linebreak"></span>
<span class="line indent4">Iohannis huius artis haud minus potens</span><span class="linebreak"></span>
<span class="line indent3">Dei perennis praecucurrit Filium,</span><span class="linebreak"></span>
<span class="line indent3">curvos viarum qui retorsit tramites,</span><span class="linebreak"></span>
<span class="line indent3">et flexuosa corrigens dispendia</span><span class="linebreak"></span>
<span class="line indent3"><span class="br"></span><span class="lineNumber">50</span><span class="br"></span>dedit sequendam calle recto lineam.</span><span class="linebreak"></span>
<span class="line indent4">hanc obsequellam praeparabat nuntius</span><span class="linebreak"></span>
<span class="line indent3">mox adfuturo construens iter Deo,</span><span class="linebreak"></span>
<span class="line indent3">clivosa planis, confragosa ut lenibus</span><span class="linebreak"></span>
<span class="line indent3">converterentur, neve quidquam devium</span><span class="linebreak"></span>
<span class="line indent3"><span class="br"></span><span class="lineNumber">55</span><span class="br"></span>inlapsa terris inveniret veritas.</span><span class="linebreak"></span>
<span class="line indent4">non usitatis ortus hic natalibus:</span><span class="linebreak"></span>
<span class="line indent3">oblita lactis iam vieto in pectore</span><span class="linebreak"></span>
<span class="line indent3">matris tetendit serus infans ubera,</span><span class="linebreak"></span>
<span class="line indent3">nec ante partu de senili effusus est</span><span class="linebreak"></span>
<span class="line indent3"><span class="br"></span><span class="lineNumber">60</span><span class="br"></span>quam praedicaret virginem plenam Deo.</span><span class="linebreak"></span>
<span class="line indent4">post in patentes ille solitudines,</span><span class="linebreak"></span>
<span class="line indent3">amictus hirtis bestiarum pellibus</span><span class="linebreak"></span>
<span class="line indent3">saetisve tectus hispida et lanugine,</span><span class="linebreak"></span>
<span class="line indent3">secessit, horrens inquinari et pollui</span><span class="linebreak"></span>
<span class="line indent3"><span class="br"></span><span class="lineNumber">65</span><span class="br"></span>contaminatis oppidorum moribus.</span><span class="linebreak"></span>
<span class="line indent4">illic dicata parcus abstinentia</span><span class="linebreak"></span>
<span class="line indent3">potum cibumque vir severae industriae</span><span class="linebreak"></span>
<span class="line indent3">in usque serum respuebat vesperum,</span><span class="linebreak"></span>
<span class="line indent3">rarum lucustis et favorum agrestium</span><span class="linebreak"></span>
<span class="line indent3"><span class="br"></span><span class="lineNumber">70</span><span class="br"></span>liquore pastum corpori suetus dare.</span><span class="linebreak"></span>
</p>
</section><notes></notes></section>