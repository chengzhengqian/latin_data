<section class="div1 language" lang="la"><header><hgroup><h1>Cicero</h1></hgroup></header><section class="div2">
</section>
<section class="div2">
<p>X. Diversae voluntates civium fuerunt distractaeque sententiae; non enim consiliis solum et studiis, sed armis etiam et castris dissidebamus; erat enim obscuritas quaedam, erat certamen inter clarissimos duces; multi dubitabant quid optimum esset, multi quid sibi expediret, multi quid deceret, non nulli
<span class="br"></span><span class="lineNumber">31</span><span class="br"></span>etiam quid liceret. Perfuncta res publica est hoc misero fatalique bello: vicit is, qui non fortuna inflammaret odium suum, sed bonitate leniret; neque omnis, quibus iratus esset, eosdem etiam exsilio aut morte dignos iudicaret; arma ab aliis posita, ab aliis erepta sunt: ingratus est iniustusqu√© civis, qui armorum periculo liberatus animum tamen retinet armatum, ut etiam ille melior sit, qui in acie cecidit,
qui in causa animam profudit; quae enim pertinacia
<span class="br"></span><span class="lineNumber">32</span><span class="br"></span>quibusdam, eadem aliis constantia videri potest: sed iam omnis fracta dissensio est armis, exstincta
aequitate victoris: restat ut omnes unum velint, qui modo habent aliquid non solum sapientiae, sed etiam sanitatis. Nisi te, C. Caesar, salvo et in ista sententia, qua cum antea tum hodie vel maxime usus es,
manente salvi esse non possumus. Qua re omnes te, qui haec salva esse volumus, et hortamur et obsecramus, ut vitae tuae et saluti consulas, omnesque tibi, ut pro aliis etiam loquar quod de me ipse sentio,


</p></section><notes></notes></section>