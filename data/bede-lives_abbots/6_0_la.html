<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">
ecclesiam iuxta Romanorum quem semper amabat morem facerent, postulavit, accepit, attulit. Et tantum in operando studii prae amore beati Petri in cuius honorem faciebat exhibuit, ut intra unius anni circulum ex quo fundamenta sunt iacta, culminibus superpositis, missarum inibi solemnia celebrari videres. Proximante autem ad perfectum opere, misit legatarios Galliam, qui vitri factores, artifices videlicet Brittaniis eatenus incognitos, ad cancellandas ecclesiae porticuumque et caenaculorum eius fenestras adducerent. Factumque est, et venerunt: nec solum opus postulatum compleverunt, sed et Anglorum ex eo gentem huiusmodi artificium nosse ac discere fecerunt: artificium nimirum vel lampadis ecclesiae vel vasorum multifariis usibus non ignobiliter aptum. Sed et cuncta quae ad altaris et ecclesiae ministerium competebant, vasa sancta, vel vestimenta, quia domi invenire non potuit, de transmarinis regionibus advectare religiosus emptor curabat.</p>
</section>
<section class="div2">
<p>6. Et ut ea quoque quae nec in Gallia quidem reperiri valebant, Romanis e finibus ecclesiae suae provisor impiger ornamenta vel munimenta conferret: quarta illo, post compositum iuxta regulam monasterium, profectione completa, multipliciore quam prius spiritualium mercium foenore cumulatus rediit. Primo quod innumerabilem librorum omnis generis copiam apportavit: Secundo quod reliquiarum beatorum apostolorum martyrumque Christi
<span class="br"></span><span class="lineNumber"></span><span class="br"></span>
</p></section><notes></notes></section>