<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

Qui videlicet Vighardus Romam veniens, cum cunctis qui secum venere comitibus, antequam gradum pontificatus perciperet, morbo ingruente defunctus est. At vero papa apostolicus, ne legatariis obeuntibus legatio religiosa fidelium fructu competente careret, inito consilio elegit de suis quem Brittanias archiepiscopum mitteret, Theodorum videlicet seculari simul et ecclesiastica philosophia praeditum virum, et hoc in utraque lingua, Graeca scilicet et Latina, dato ei collega et consiliatore viro aeque strenuissimo ac prudentissimo Adriano abbate: et quia venerabilem Benedictum sapientem, industrium, religiosum ac nobilem virum fore conspexit, huic ordinatum cum suis omnibus commendavit episcopum, praecepitque ut relicta peregrinatione quam pro Christo susceperat, commodi altioris intuitu patriam reversus, doctorem ei veritatis quem sedulo quaesierat adduceret, cui vel illo pergenti vel ibidem docenti, pariter interpres existere posset et ductor. Fecit ut iusserat: venerunt Cantiam: gratissime sunt suscepti: Theodorus sedem episcopatus conscendit: Benedictus suscepit monasterium beati Petri apostoli ad regendum, cuius postea praefatus Adrianus factus est abbas.</p>
</section>
<section class="div2">
<p>4. Quod ubi duobus annis monasterium rexit, tertium de Brittania Romam iter arripiens solita prosperitate complevit, librosque omnis divinae eruditionis non paucos vel placito pretio emptos, vel
<span class="br"></span><span class="lineNumber"></span><span class="br"></span>
</p></section><notes></notes></section>