<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

intentione memorati itineris revocaret, atque in patria ac regno suo faceret residere, nihilominus ipse ut bonae indolis adolescens, coeptum confestim explens iter, summa sub festinatione Romam rediit, tempore cuius supra meminimus beatae memoriae Vitaliani papae; et non pauca scientiae salutaris quemadmodum et prius hausta dulcedine, post menses aliquot inde digrediens ad insulam Lyrinensem, ibidem se monachorum coetui tradidit, tonsuram accepit, et disciplinam regularem monachi voto insignitus debita cum sollicitudine servavit: ubi per biennium idonea monasticae conversationis doctrina institutus, rursus beati Petri apostolorum principis amore devictus, sacratam eius corpore civitatem repedare statuit.</p>
</section>
<section class="div2">
<p>3. Nec post longum adveniente nave mercatoria, desiderio satisfecit. Eo autem tempore miserat Ecgbertus Cantuariorum rex de Brittania electum ad episcopatus officium virum nomine Vyghardum, qui a Romanis beati Gregorii papae discipulis in Cantia fuerat omni ecclesiastica institutione sufficienter edoctus; cupiens eum sibi Romae ordinari episcopum, quatenus suae gentis et linguae habens antistitem, tanto perfectius cum subiectis sibi populis vel verbis imbueretur fidei vel mysteriis; quanto haec non per interpretem, sed per cognati et contribulis viri linguam simul manumque susciperet.
<span class="br"></span><span class="lineNumber"></span><span class="br"></span>
</p></section><notes></notes></section>