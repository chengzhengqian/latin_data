<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

monasterium ecclesiamque beati Pauli apostoli de concordia veteris et novi Testamenti summa ratione compositas exhibuit: verbi gratia, Isaac ligna quibus immolaretur portantem, et Dominum crucem in qua pateretur aeque portantem, proxima super invicem regione, pictura coniunxit. Item serpenti in heremo a Moyse exaltato, Filium hominis in cruce exaltatum comparavit. Attulit inter alia, et pallia duo oloserica incomparandi operis, quibus postea ab Aldfrido rege eiusque consiliariis, namque Ecgfridum postquam rediit iam interfectum reperit, terram trium familiarum ad Austrum Vuiri fluminis, iuxta ostium comparavit.</p>
</section>
<section class="div2">
<p>10. Verum inter laeta quae veniens attulit, tristia domi reperit: venerabilem videlicet presbyterum Eosteruini quem abiturus abbatem constituerat, simul et fratrum ei commissorum catervam non paucam, per cuncta grassante pestilentia, iam migrasse de seculo. Sed aderat et solamen, quia in loco Eosteruini virum aeque reverentissimum ac mitissimum de monasterio eodem, Sigfridum videlicet diaconum, electione fratrum suorum simul et coabbatis eius Ceolfridi, mox substitutum cognovit; virum scientia quidem scripturarum sufficienter instructum, moribus optimis ornatum, mira abstinentiae virtute praeditum, sed ad custodiam virtutum animi, corporis infirmitate non minime depressum, ad conservandam cordis innocentiam nocivo et irremediabili pulmonum vitio laborantem.</p>
</section><notes></notes></section>