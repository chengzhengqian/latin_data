<section class="div1 language" lang="la"><header><hgroup><h1>The Venerable Bede</h1></hgroup></header><section class="div2"><p class="noindent">

introiit in domum regni coelestis, in holocaustis perpetuae laudationis reddens sua vota Domino, quae sedula labiorum mundorum distinctione promiserat: ac deinde adiunctis aliis mensibus quatuor, vitiorum victor Benedictus et virtutum patrator egregius, victus infirmitate carnis ad extrema pervenit. “Nox ruit hibernis algida flatibus”: dies illi mox sancto<a class="footnoteLink" href="#note_LCL248_424_1" id="target_note_LCL248_424_1"><sup>1</sup></a> nascitura aeternae felicitatis, serenitatis et lucis. Conveniunt<a class="footnoteLink" href="#note_LCL248_424_2" id="target_note_LCL248_424_2"><sup>2</sup></a> fratres ad ecclesiam, insomnes orationibus et psalmis transigunt umbras noctis: et paternae decessionis pondus continua divinae laudis modulatione solantur. Alii cubiculum in quo aeger, animo robustus egressum mortis et vitae expectabat ingressum, non deserunt. Evangelium tota nocte pro doloris levamine, quod et aliis noctibus fieri consueverat, a presbytero legitur; Dominici corporis et sanguinis sacramentum hora exitus instante pro viatico datur; et sic anima illa sancta longis flagellorum felicium excocta atque examinata flammis luteam carnis fornacem deserit, et supernae beatitudinis libera pervolat ad gloriam. Cuius egressui victoriosissimo, neque ab immundis spiritibus aliquatenus impediendo vel retardando, etiam psalmus qui tum pro eo canebatur, testimonium dat. Namque fratres ad ecclesiam principio noctis concurrentes, psalterium ex ordine decantantes, ad octogesimum tune et secundum cantando pervenerant psalmum, qui habet in capite: “Deus quis similis erit tibi?” Cuius totus hoc resonat textus, quod inimici nominis Christi sive carnales sive spirituales, semper Ecclesiam Christi, semper


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL248_424_1"><a class="footnoteCrossrefLink" href="#target_note_LCL248_424_1" title="Click to highlight in text"><sup class="lineRef">1</sup>for <span class="italic">sancta,</span> Pl.</a></li><script type="text/javascript">document.getElementById('note_LCL248_424_1').style.display = "none";</script><li class="note inline" id="note_LCL248_424_2"><a class="footnoteCrossrefLink" href="#target_note_LCL248_424_2" title="Click to highlight in text"><sup class="lineRef">2</sup>for <span class="italic">convenerunt,</span> Pl.</a></li><script type="text/javascript">document.getElementById('note_LCL248_424_2').style.display = "none";</script></ul></section></notes></section>