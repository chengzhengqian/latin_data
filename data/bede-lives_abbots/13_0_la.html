<section class="div1 language" lang="la"><header><hgroup><h1>The Venerable Bede</h1></hgroup></header><section class="div2">
</section>
<section class="div2">
<p>11. Nec multo post etiam Benedictus ipse morbo coepit ingruente fatigari. Ut enim tantam religionis instantiam etiam patientiae virtus adiuncta probaret, divina utrumque pietas temporali aegritudine prostravit in lectum; ut post aegritudinem morte devictam perpetua supernae pacis et lucis quiete refoveret. Nam et Sigfridus, ut diximus, longa interiorum molestia castigatus diem pervenit ad ultimum. Et Benedictus per triennium languore paulatim accrescente tanta paralysi dissolutus est, ut ob omni prorsus inferiorum membrorum factus sit parte praemortuus, superioribus solum sine quorum vita vivere nequit homo, ad officium patientiae virtutemque reservatis; studebant in dolore semper Auctori gratias referre, semper Dei laudibus fraternisve hortatibus vacare. Agebat Benedictus advenientes saepius ad se fratres de custodienda quam statuerat regula firmare: “Neque enim putare habetis,” inquit, “quod ex meo haec quae vobis statui decreta indoctus corde protulerim. Ex decem quippe et septem monasteriis quae inter longos meae crebrae peregrinationis discursus optima comperi, haec universa didici, et vobis salubriter observanda contradidi.” Bibliothecam quam de Roma nobilissimam copiosissimamque advexerat, ad instructionem ecclesiae necessariam, sollicite servari integram, nec per incuriam foedari, aut passim dissipari praecepit. 
</p></section><notes></notes></section>