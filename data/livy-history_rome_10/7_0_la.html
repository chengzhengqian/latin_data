<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 452</span>ingens esset nec tamen iniussu movere auderent, iubet peritos linguae attendere animum, pastorum
<span class="innerMarginNote right">10</span>sermo agresti an urbano propior esset. Cum referrent
sonum linguae et corporum habitum et nitorem cultiora quam pastoralia esse, “Ite igitur, dicite,” inquit, “detegant nequiquam conditas insidias: omnia scire Romanum nec magis iam dolo capi quam
<span class="innerMarginNote right">11</span>armis vinci posse.” Haec ubi audita sunt et ad eos qui consederant in insidiis perlata, consurrectum repente ex latebris est et in patentem ad conspectum
<span class="innerMarginNote right">12</span>undique campum prolata signa. Visa legato maior acies quam quae ab suo praesidio sustineri posset itaque propere ad dictatorem auxilia accitum mittit; interea ipse impetus hostium sustinet.</p>
<p>V. Nuntio allato dictator signa ferri ac sequi iubet armatos. Sed celeriora prope omnia imperio erant;
<span class="innerMarginNote right">2</span>rapta extemplo signa armaque, et vix ab impetu et cursu tenebantur. Cum ira ab accepta nuper clade stimulabat, tum concitatior accidens clamor ab increscente
<span class="innerMarginNote right">3</span>certamine. Urgent itaque alii alios hortanturque signiferos ut ocius eant. Quo magis festinantes videt dictator, eo impensius retentat
</p></section><notes></notes></section>