<section class="div1 language" lang="la"><header><hgroup><h1>Livy</h1></hgroup></header><section class="div2">
<h2><span class="ac">Liber X</span></h2>
<p> <span class="marginNote left"><span class="sc">a.u.c.</span> 451–452</span>I. L. Genucio Ser. Cornelio consulibus ab externis
ferme bellis otium fuit. Soram atque Albam coloniae deductae. Albam in Aequos sex milia colonorum
<span class="innerMarginNote right">2</span>scripta: Sora agri Volsci fuerat, sed possederant
<span class="innerMarginNote right">3</span>Samnites; eo quattuor milia hominum missa. Eodem anno Arpinatibus Trebulanisque civitas data. Frusinates
tertia parte agri damnati, quod Hernicos ab eis sollicitatos compertum, capitaque coniurationis eius quaestione ab consulibus ex senatus consulto<a class="footnoteLink" href="#note_LCL191_360_1" id="target_note_LCL191_360_1"><sup>1</sup></a>
<span class="innerMarginNote right">4</span>habita virgis caesi ac securi percussi. Tamen ne prorsus imbellem agerent annum, parva expeditio in Umbriam facta est, quod nuntiabatur ex spelunca quadam
<span class="innerMarginNote right">5</span>excursiones armatorum in agros fieri. In eam speluncam penetratum cum signis est, et ex loco<a class="footnoteLink" href="#note_LCL191_360_2" id="target_note_LCL191_360_2"><sup>2</sup></a> obscuro multa volnera accepta maximeque lapidum ictu, donec altero specus eius ore—nam pervius erat—invento
utraeque fauces congestis lignis accensae.
<span class="innerMarginNote right">6</span>Ita intus fumo ac vapore ad duo milia armatorum, ruentia novissime in ipsas flammas, dum evadere tendunt, absumpta.</p>
</section><notes><section class="footnotes"><ul><li class="note" id="note_LCL191_360_1"><a class="footnoteCrossrefLink" href="#target_note_LCL191_360_1" title="Click to highlight in text"><sup class="lineRef">1</sup>ex senatus consulto <span class="italic">A</span><sup>2</sup>: ex sōc <span class="italic">MPT</span>: ex sc̄ <span class="italic">ODLA?</span> ex sēc̄ <span class="italic">P</span><sup>2</sup>: exe. c̄. <span class="italic">F</span>.</a></li><script type="text/javascript">document.getElementById('note_LCL191_360_1').style.display = "none";</script><li class="note" id="note_LCL191_360_2"><a class="footnoteCrossrefLink" href="#target_note_LCL191_360_2" title="Click to highlight in text"><sup class="lineRef">2</sup>ex loco <span class="italic">Madvig</span>: ex eo (ea <span class="italic">O</span>) loco Ω.</a></li><script type="text/javascript">document.getElementById('note_LCL191_360_2').style.display = "none";</script></ul></section></notes></section>