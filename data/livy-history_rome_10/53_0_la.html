<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 459</span>et quarta cum L. Volumnio proconsule in Samnio gerebant<a class="footnoteLink" href="#note_LCL191_464_1" id="target_note_LCL191_464_1"><sup>1</sup></a> bellum. Primo concursu adeo aequis viribus gesta res est ut si adfuissent Etrusci et Umbri, aut in acie aut in castris, quocumque se inclinassent accipienda clades fuerit.</p>
<p>XXVIII. Ceterum quamquam communis adhuc Mars belli erat necdum discrimen Fortuna fecerat qua datura vires esset, haudquaquam similis pugna
<span class="innerMarginNote right">2</span>in dextro laevoque cornu erat. Romani apud Fabium arcebant magis quam inferebant pugnam extrahebaturque in quam maxime serum diei certamen,
<span class="innerMarginNote right">3</span>quia ita persuasum erat duci, et Samnites et Gallos primo impetu feroces esse, quos sustinere satis sit; longiore certamine sensim residere Samnitium
<span class="innerMarginNote right">4</span>animos, Gallorum quidem etiam corpora intolerantissima laboris atque aestus fluere primaque eorum proelia plus quam virorum, postrema minus
<span class="innerMarginNote right">5</span>quam feminarum esse. In id tempus igitur quo vinci solebat hostis, quam integerrimas vires militi
<span class="innerMarginNote right">6</span>servabat. Ferocior Decius et aetate et vigore animi quantumcumque virium habuit certamine primo effudit. Et quia lentior videbatur pedestris pugna,
<span class="innerMarginNote right">7</span>equitatum in pugnam concitat et ipse fortissimae iuvenum turmae immixtus orat proceres iuventutis in hostem ut secum impetum faciant: duplicem

</p></section><notes><section class="footnotes"><ul><li class="note" id="note_LCL191_464_1"><a class="footnoteCrossrefLink" href="#target_note_LCL191_464_1" title="Click to highlight in text"><sup class="lineRef">1</sup>gerebant ϛ: gerebat Ω.</a></li><script type="text/javascript">document.getElementById('note_LCL191_464_1').style.display = "none";</script></ul></section></notes></section>