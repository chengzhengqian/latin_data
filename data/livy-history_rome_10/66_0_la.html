<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 460</span><span class="innerMarginNote right">3</span>ac caedis fuisset. Itaque is terror in castris ortus,
qui si pugnantes cepisset, insignis accepta clades
foret; tum quoque sollicita nox fuit iam invasurum
castra Samnitem credentibus aut prima luce cum
victoribus conserendas manus.</p>
<p><span class="innerMarginNote right">4</span>Minus cladis ceterum non plus animorum ad hostes erat. Ubi primum inluxit, abire sine certamine cupiunt; sed via una et ea ipsa praeter hostes erat, qua ingressi praebuere speciem recta tendentium ad
<span class="innerMarginNote right">5</span>castra oppugnanda. Consul arma capere milites iubet et sequi se extra vallum; legatis tribunis praefectis sociorum imperat quod apud quemque facto opus est.
<span class="innerMarginNote right">6</span>Omnes adfirmant se quidem omnia facturos, sed militum iacere animos; tota nocte inter volnera et
<span class="innerMarginNote right">7</span>gemitus morientium vigilatum esse; si ante lucem ad castra ventum foret, tantum pavoris fuisse ut relicturi signa fuerint; nunc pudore a fuga contineri, alioqui pro victis esse.</p>
<p><span class="innerMarginNote right">8</span>Quae ubi consul accepit, sibimet ipsi circumeundos adloquendosque milites ratus, ut ad quosque venerat,
<span class="innerMarginNote right">9</span>cunctantes arma capere increpabat: quid cessarent tergiversarenturque? Hostem in castra venturum nisi illi extra castra exissent, et pro tentoriis suis pugnaturos si pro vallo nollent. Armatis ac dimi-
</p></section><notes></notes></section>