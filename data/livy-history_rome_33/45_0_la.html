<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>Nec tota ex vano criminatio erat. <span class="br"></span><span class="lineNumber">4</span><span class="br"></span>dubitabatur enim de Corintho et Chalcide et Demetriade, quia in senatus consulto, quo missi decem legati ab urbe erant, ceterae Graeciae atque Asiae urbes haud dubie liberabantur, <span class="br"></span><span class="lineNumber">5</span><span class="br"></span>de iis tribus urbibus legati quod tempora rei publicae postulassent id e re publica fideque sua facere ac statuere iussi erant. <span class="br"></span><span class="lineNumber">6</span><span class="br"></span>Antiochus rex erat, quem transgressurum in Europam cum primum ei vires suae satis placuissent non dubitabant: ei tam opportunas ad occupandum patere urbes nolebant.</p>
<p><span class="br"></span><span class="lineNumber">7</span><span class="br"></span>Ab Elatia profectus Quinctius Anticyram cum decem legatis, inde Corinthum traiecit. ibi consilia de libertate Graeciae dies prope totos in concilio decem legatorum agitabantur: <span class="br"></span><span class="lineNumber">8</span><span class="br"></span>identidem Quinctius liberandam omnem Graeciam, si Aetolorum linguas retundere, si veram caritatem ac maiestatem apud omnes nominis Romani vellent esse, <span class="br"></span><span class="lineNumber">9</span><span class="br"></span>si fidem facere ad liberandam Graeciam, non ad transferendum a Philippo ad se imperium sese mare traiecisse. <span class="br"></span><span class="lineNumber">10</span><span class="br"></span>nihil contra ea de libertate urbium alii dicebant: ceterum ipsis tutius esse manere paulisper sub tutela praesidii Romani quam pro Philippo Antiochum dominum accipere. <span class="br"></span><span class="lineNumber">11</span><span class="br"></span>postremo ita decretum est: Corinthus redderetur Achaeis ut in Acrocorintho tamen praesidium esset; Chalcidem ac Demetriadem retineri donec cura de Antiocho decessisset.</p>
</section><notes></notes></section>