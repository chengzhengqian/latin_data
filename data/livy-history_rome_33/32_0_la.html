<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>22. Sub idem tempus consules Romam venerunt; quibus in aede Bellonae senatum habentibus, postulantibusque triumphum ob res prospere bello gestas, <span class="br"></span><span class="lineNumber">2</span><span class="br"></span>C. Atinius Labeo et C. Afranius tribuni plebis ut separatim de triumpho agerent consules postularunt: communem se relationem de ea re fieri non passuros, ne par honos in dispari merito esset. <span class="br"></span><span class="lineNumber">3</span><span class="br"></span>cum Q. Minucius utrique Italiam provinciam obtigisse diceret, communi animo consilioque se et collegam res gessisse, et C. Cornelius adiceret Boios, <span class="br"></span><span class="lineNumber">4</span><span class="br"></span>adversus se transgredientes Padum ut Insubribus Cenomanisque auxilio essent, depopulante vicos eorum atque agros collega ad sua tuenda aversos esse, <span class="br"></span><span class="lineNumber">5</span><span class="br"></span>tribuni res tantas bello gessisse C. Cornelium fateri ut non magis de triumpho eius quam de honore dis immortalibus habendo dubitari possit: <span class="br"></span><span class="lineNumber">6</span><span class="br"></span>non tamen nec illum nec quemquam alium civem tantum gratia atque opibus valuisse ut cum sibi meritum triumphum impetrasset, collegae eundem honorem immeritum impudenter petenti daret. <span class="br"></span><span class="lineNumber">7</span><span class="br"></span>Q. Minucium in Liguribus levia proelia vix digna dictu fecisse, in Gallia magnum numerum militum amisisse; <span class="br"></span><span class="lineNumber">8</span><span class="br"></span>nominabant etiam tribunos militum T. Iuventium Cn. Ligurium legionis quartae: adversa pugna cum multis aliis viris fortibus, civibus ac sociis, cecidisse. <span class="br"></span><span class="lineNumber">9</span><span class="br"></span>oppidorum paucorum ac vicorum 

</p></section><notes></notes></section>