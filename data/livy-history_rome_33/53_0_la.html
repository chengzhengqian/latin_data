<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">5</span><span class="br"></span>In Ligures inde traductus exercitus. Boii, neglegentius coactum agmen Romanorum, quia ipsi procul abesse viderentur, improviso adgressuros se rati, per occultos saltus secuti sunt. <span class="br"></span><span class="lineNumber">6</span><span class="br"></span>quos non adepti, Pado repente navibus traiecto Laevos Libuosque cum pervastassent, redeuntes inde per Ligurum extremos fines cum agresti praeda in agmen incidunt Romanum. <span class="br"></span><span class="lineNumber">7</span><span class="br"></span>proelium celerius acriusque commissum quam si tempore locoque ad certamen destinato praeparatis animis concurrissent. <span class="br"></span><span class="lineNumber">8</span><span class="br"></span>ibi quantam vim ad stimulandos animos ira haberet apparuit; nam ita caedis magis quam victoriae avidi pugnarunt Romani ut vix nuntium cladis hosti relinquerent.</p>
<p><span class="br"></span><span class="lineNumber">9</span><span class="br"></span>Ob has res gestas, consulum litteris Romam adlatis, supplicatio in triduum decreta est. brevi post Marcellus consul Romam venit, triumphusque ei magno consensu patrum est decretus. <span class="br"></span><span class="lineNumber">10</span><span class="br"></span>triumphavit in magistratu de Insubribus Comensibusque; Boiorum triumphi spem collegae reliquit, quia ipsi proprie adversa pugna in ea gente evenerat, cum collega secunda. <span class="br"></span><span class="lineNumber">11</span><span class="br"></span>multa spolia hostium captivis carpentis travecta, multa militaria signa; aeris lata trecenta viginti milia, argenti bigati ducenta triginta quattuor milia; <span class="br"></span><span class="lineNumber">12</span><span class="br"></span>in pedites singulos dati octogeni aeris, triplex equiti centurionique.</p>
</section><notes></notes></section>