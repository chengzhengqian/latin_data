<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
omnium rerum immodice numerum augenti, quadraginta milia hostium eo die sunt caesa, capta—ibi modestius mendacium est—quinque milia septingenti, signa militaria ducenta undequinquaginta. <span class="br"></span><span class="lineNumber">9</span><span class="br"></span>Claudius quoque duo et triginta milia hostium caesa scribit, capta quattuor milia et trecentos. <span class="br"></span><span class="lineNumber">10</span><span class="br"></span>nos non minimo potissimum numero credidimus sed Polybium secuti sumus, non incertum auctorem cum omnium Romanarum rerum tum praecipue in Graecia gestarum.</p>
<p>11. Philippus, conlectis ex fuga qui variis casibus pugnae dissipati vestigia eius secuti fuerant, missisque Larisam ad commentarios regios comburendos ne in hostium venirent potestatem, in Macedoniam concessit. <span class="br"></span><span class="lineNumber">2</span><span class="br"></span>Quinctius, captivis praedaque partim venundatis partim militi concessis, Larisam est profectus, hauddum satis gnarus quam regionem petisset rex quidve pararet. <span class="br"></span><span class="lineNumber">3</span><span class="br"></span>caduceator eo regius venit, specie ut indutiae essent donec tollerentur ad sepulturam qui in acie cecidissent, re vera ad petendam veniam legatis mittendis. <span class="br"></span><span class="lineNumber">4</span><span class="br"></span>utrumque ab Romano impetratum. adiecta etiam illa uox, bono animo esse regem ut iuberet, quae maxime Aetolos offendit, iam tumentes querentesque mutatum victoria imperatorem: <span class="br"></span><span class="lineNumber">5</span><span class="br"></span>ante pugnam omnia magna parvaque communicare cum sociis solitum, nunc omnium expertes consiliorum esse, suo ipsum arbitrio cuncta agere; cum Philippo iam gratiae privatae locum quaerere, <span class="br"></span><span class="lineNumber">6</span><span class="br"></span>ut dura atque aspera belli Aetoli exhauserint, pacis gratiam et fructum Romanus in se vertat.

</p></section><notes></notes></section>