<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 Carthaginis, nec alio eum quam ad Antiochum regem profectum—haud quieturum antequam bellum toto orbe terrarum concisset; <span class="br"></span><span class="lineNumber">3</span><span class="br"></span>id ei non debere impune esse, si satisfacere Carthaginienses populo Romano vellent nihil eorum sua voluntate nec publico consilio factum esse—, <span class="br"></span><span class="lineNumber">4</span><span class="br"></span>Carthaginienses responderunt quidquid aequum censuissent Romani facturos esse.</p>
<p><span class="br"></span><span class="lineNumber">5</span><span class="br"></span>Hannibal prospero cursu Tyrum pervenit, exceptusque a conditoribus Carthaginis ut ab altera patria, vir tam clarus omni genere honorum, paucos moratus dies Antiochiam navigat. <span class="br"></span><span class="lineNumber">6</span><span class="br"></span>ibi profectum iam regem in Asiam cum audisset, filiumque eius sollemne ludorum ad Daphnen celebrantem convenisset, comiter ab eo exceptus nullam moram navigandi fecit. <span class="br"></span><span class="lineNumber">7</span><span class="br"></span>Ephesi regem est consecutus, fluctuantem adhuc animo incertumque de Romano bello; sed haud parvum momentum ad animum eius moliendum adventus Hannibalis fecit. <span class="br"></span><span class="lineNumber">8</span><span class="br"></span>Aetolorum quoque eodem tempore alienati ab societate Romana animi sunt, quorum legatos Pharsalum et Leucadem et quasdam alias civitates ex primo foedere repetentes senatus ad T. Quinctium reiecit.</p>
</section><notes></notes></section>