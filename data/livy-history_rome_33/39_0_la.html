<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 ut qui suae gentis militassent apud Philippum sibi restituerentur. <span class="br"></span><span class="lineNumber">6</span><span class="br"></span>id a Quinctio facile impetratum, non quia satis dignos eos credebat, sed quia Antiocho rege iam suspecto favor conciliandus nomini Romano apud civitates erat. <span class="br"></span><span class="lineNumber">7</span><span class="br"></span>restitutis iis confestim apparuit quam nulla inita apud Boeotos gratia esset; nam ad Philippum legatos gratias agentes ei pro redditis hominibus, perinde atque ipsis et non Quinctio et Romanis id datum esset, <span class="br"></span><span class="lineNumber">8</span><span class="br"></span>miserunt, et comitiis proximis Boeotarchen ob nullam aliam causam Brachyllem quendam quam quod praefectus Boeotorum apud regem militantium fuisset fecerunt, <span class="br"></span><span class="lineNumber">9</span><span class="br"></span>praeteritis Zeuxippo et Pisistrato aliisque qui Romanae societatis auctores fuerant. <span class="br"></span><span class="lineNumber">10</span><span class="br"></span>id aegre et in praesentia hi passi, et in futurum etiam metum ceperunt: cum ad portas prope sedente exercitu Romano ea fierent, quidnam se futurum esse profectis in Italiam Romanis, <span class="br"></span><span class="lineNumber">11</span><span class="br"></span>Philippo ex propinquo socios adiuvante et infesto iis qui partis adversae fuissent?</p>
<p>28. Dum Romana arma in propinquo haberent, tollere Brachyllem principem fautorum regis statuerunt. <span class="br"></span><span class="lineNumber">2</span><span class="br"></span>et tempore ad eam rem capto, cum in publico epulatus reverteretur domum temulentus, prosequentibus mollibus viris qui ioci causa convivio celebri interfuerant, <span class="br"></span><span class="lineNumber">3</span><span class="br"></span>ab sex armatis, quorum tres Italici tres Aetoli erant, circumventus occiditur.


</p></section><notes></notes></section>