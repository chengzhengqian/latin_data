<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 augur in Q. Fabi Maximi locum, qui priore anno mortuus erat, lectus inauguratusque est.</p>
<p><span class="br"></span><span class="lineNumber">4</span><span class="br"></span>Mirantibus iam volgo hominibus quod Hispania movisset bellum neglegi, litterae a Q. Minucio adlatae sunt se ad Turdam oppidum cum Budare et Baesadine imperatoribus Hispanis signis conlatis prospere pugnasse: duodecim milia hostium caesa, Budarem imperatorem captum, ceteros fusos fugatosque. <span class="br"></span><span class="lineNumber">5</span><span class="br"></span>his litteris lectis minus terroris ab Hispanis erat, unde ingens bellum exspectatum fuerat. omnes curae utique post adventum decem legatorum in Antiochum regem conversae. <span class="br"></span><span class="lineNumber">6</span><span class="br"></span>hi, expositis prius quae cum Philippo acta essent et quibus legibus data pax, non minorem belli molem instare ab Antiocho docuerunt: <span class="br"></span><span class="lineNumber">7</span><span class="br"></span>ingenti classe egregio terrestri exercitu in Europam eum traiecisse, et nisi avertisset vana spes ex vaniore rumore orta Aegypti invadendae, mox bello Graeciam arsuram fuisse; neque enim ne Aetolos quidem quieturos, cum ingenio inquietam tum iratam Romanis gentem. <span class="br"></span><span class="lineNumber">8</span><span class="br"></span>haerere et aliud in visceribus Graeciae ingens malum, Nabim, nunc Lacedaemoniorum, mox si liceat universae Graeciae futurum tyrannum, avaritia et crudelitate omnes fama celebratos tyrannos aequantem; <span class="br"></span><span class="lineNumber">9</span><span class="br"></span>cui si Argos velut arcem Peloponneso impositam tenere liceat, deportatis in Italiam Romanis exercitibus nequiquam liberatam a Philippo Graeciam 

</p></section><notes></notes></section>