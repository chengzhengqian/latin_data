<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

frater consul ne fieret obstiterat, quod adfinis et sodalis clarissimus vir, qui illum reum non laudarat, excluserat, id is consul efficeret in discordiis principum, qui illi unus inimicissimus esse debuerat, et eo fecisse auctore se diceret, cuius auctoritatis neminem posset poenitere. Iniecta fax est foeda ac luctuosa rei publicae: petita est auctoritas vestra, gravitas amplissimorum ordinum, consensio bonorum omnium, totus denique civitatis status. Haec enim certe petebantur, cum in me cognitorem harum omnium rerum illa flamma illorum temporum coniiciebatur. Excepi et pro patria solus exarsi, sic tamen, ut vos iisdem ignibus circumsaepti me primum ictum pro <span class="br"></span><span class="lineNumber">46</span><span class="br"></span> vobis et fumantem videretis.</p>
</section>
<section class="div2">
<p>XXII. Non sedabantur discordiae, sed etiam crescebat in eos odium, a quibus nos defendi putabamur. Ecce iisdem auctoribus, Pompeio principe, qui cupientem Italiam, flagitantes vos, populum Romanum desiderantem non auctoritate sua solum, sed etiam precibus ad meam salutem excitavit, restituti sumus. Sit discordiarum finis aliquando: a diuturnis dissensionibus conquiescamus. Non sinit eadem ista labes: eas habet contiones, ea miscet ac turbat, ut modo se his, modo





</p></section><notes></notes></section>