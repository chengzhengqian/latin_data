<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

illum pro religionibus facta, hominemque eum, qui pulvinaribus Bonae deae stuprum intulerit, eaque sacra, quae viri oculis ne imprudentis quidem aspici fas est, non solum aspectu virili, sed flagitio stuproque violarit, in contione de religionibus neglectis <span class="br"></span><span class="lineNumber">9</span><span class="br"></span> conqueri. Itaque nunc proxima contio eius exspectatur de pudicitia. Quid enim interest utrum ab altaribus religiosissimis fugatus de sacris et religionibus conqueratur an ex sororum cubiculo egressus pudorem pudicitiamque defendat? Responsum haruspicum hoc recens de fremitu in contione recitavit, in quo cum aliis multis scriptum etiam illud est, id quod audistis, <span class="sc">loca sacra et religiosa profana haberi</span>. In ea causa esse dixit domum meam, a religiosissimo sacerdote, P. Clodio, consecratam. <span class="br"></span><span class="lineNumber">10</span><span class="br"></span> Gaudeo mihi de toto hoc ostento, quod haud scio an gravissimum multis his annis huic ordini nuntiatum sit, datam non modo iustam, sed etiam necessariam causam esse dicendi. Reperietis enim ex hoc toto prodigio atque responso nos de istius scelere ac furore ac de impendentibus periculis maximis prope iam <span class="br"></span><span class="lineNumber">11</span><span class="br"></span> voce Iovis optimi maximi praemoneri. Sed primum expiabo religionem aedium mearum, si id facere vere
</p></section><notes></notes></section>