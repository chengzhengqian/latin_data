<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

non facile interpretor, sed ex eo, quod sequitur, suspicor de tuorum iudicum manifesto periurio dici, quibus olim erepti essent nummi, nisi a senatu praesidium postulassent. Qua re autem de his dici suspicer haec causa est, quod sic statuo, et illud in hac civitate esse maxime illustre atque insigne periurium et te ipsum tamen in periurii crimen ab iis, quibuscum coniurasti, non vocari.</p>
<span class="br"></span><span class="lineNumber">37</span><span class="br"></span><p>Et video in haruspicum responsum haec esse subiecta: <span class="sc">sacrificia vetusta occultaque minus diligenter facta pollutaque</span>. Haruspices haec loquuntur an patrii penatesque di? Multi enim sunt, credo, in quos huius maleficii suspitio cadat. Quis praeter hunc unum? Obscure dicitur quae sacra polluta sint? quid planius, quid religiosius, quid gravius dici potest? <span class="sc">vetusta occultaque</span>. Nego ulla verba Lentulum, gravem oratorem ac disertum, saepius, cum te accusaret, usurpasse quam haec, quae nunc ex Etruscis libris in te conversa atque interpretata dicuntur. Etenim quod sacrificium tam vetustum est quam hoc, quod a regibus aequale huius urbis accepimus? Quod autem tam occultum quam id, quod non solum curiosos oculos excludit, sed etiam errantes? quo non modo improbitas, sed ne imprudentia



</p></section><notes></notes></section>