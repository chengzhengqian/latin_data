<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

in me, alii post in illum invictum civem dederunt: hominum beneficia prorsus concedo tibi iam maiora <span class="br"></span><span class="lineNumber">39</span><span class="br"></span> non esse quaerenda. A dis quidem immortalibus quae potest homini maior esse poena furore atque dementia? nisi forte in tragoediis, quos vulnere ac dolore corporis cruciari et consumi vides, graviores deorum immortalium iras subire quam illos, qui furentes inducuntur, putas. Non sunt illi eiulatus et gemitus Philoctetae tam miseri, quamquam sunt acerbi, quam illa exsultatio Athamantis et quam senium matricidarum. Tu, cum furiales in contionibus voces mittis, cum domos civium evertis, cum lapidibus optimos viros foro pellis, cum ardentes faces in vicinorum tecta iactas, cum aedes sacras inflammas, cum servos concitas, cum sacra ludosque conturbas, cum uxorem sororemque non discernis, cum quod ineas cubile non sentis, tum baccharis, tum furis, tum das eas poenas, quae solae sunt hominum sceleri a dis immortalibus constitutae. Nam corporis quidem nostri infirmitas multos subit casus per se: denique ipsum corpus tenuissima de causa saepe conficitur: deorum tela in impiorum mentibus figuntur. Qua re miserior es, cum in omnem fraudem raperis oculis, quam si omnino oculos non habueris.</p>
</section>
<section class="div2">
<span class="br"></span><span class="lineNumber">40</span><span class="br"></span><p>XIX. Sed quoniam de iis omnibus, quae haruspices



</p></section><notes></notes></section>