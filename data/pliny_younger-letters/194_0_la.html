<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent noindent">
quae oratiunculam illam vel maxime commendat, epistulae loquacitate praecerpam. Vale.</p>
<h3>XXI</h3>
<span class="label"><span class="sc">C. Plinius Pompeio Saturnino Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Varie</span> me adfecerunt litterae tuae; nam partim laeta partim tristia continebant: laeta quod te in urbe teneri nuntiabant (“nollem” inquis; sed ego volo), praeterea quod recitaturum statim ut venissem <span class="br"></span><span class="lineNumber">2</span><span class="br"></span> pollicebantur; ago gratias quod exspector. Triste illud, quod Iulius Valens graviter iacet; quamquam ne hoc quidem triste, si illius utilitatibus aestimetur, cuius interest quam maturissime inexplicabili morbo <span class="br"></span><span class="lineNumber">3</span><span class="br"></span> liberari. Illud plane non triste solum verum etiam luctuosum, quod Iulius Avitus decessit dum ex quaestura redit, decessit in nave, procul a fratre <span class="br"></span><span class="lineNumber">4</span><span class="br"></span> amantissimo, procul a matre a sororibus (nihil ista ad mortuum pertinent, sed pertinuerunt cum moreretur, pertinent ad hos qui supersunt); iam quod in flore primo tantae indolis iuvenis exstinctus est summa <span class="br"></span><span class="lineNumber">5</span><span class="br"></span> consecuturus, si virtutes eius maturuissent. Quo ille studiorum amore flagrabat! quantum legit, quantum etiam scripsit! quae nunc omnia cum ipso sine fructu <span class="br"></span><span class="lineNumber">6</span><span class="br"></span> posteritatis abierunt. Sed quid ego indulgeo dolori? cui si frenos remittas, nulla materia non maxima est. Finem epistulae faciam, ut facere possim etiam lacrimis quas epistula expressit. Vale.</p>
</section><notes></notes></section>