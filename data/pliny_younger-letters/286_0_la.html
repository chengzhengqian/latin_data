<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<p>exacerbatur quod amisit; nam fruendis voluptatibus <span class="br"></span><span class="lineNumber">3</span><span class="br"></span> crescit carendi dolor. Ero ergo suspensus pro homine amicissimo, dum admittere avocamenta et cicatricem pati possit, quam nihil aeque ac necessitas ipsa et dies longa et satietas doloris inducit. Vale.</p>
<h3>VI</h3>
<span class="label"><span class="sc">C. Plinius Montano Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Cognovisse</span> iam ex epistula mea debes, adnotasse me nuper monumentum Pallantis sub hac inscriptione: “Huic senatus ob fidem pietatemque erga patronos ornamenta praetoria decrevit et sestertium centies quinquagies, cuius honore contentus fuit.” <span class="br"></span><span class="lineNumber">2</span><span class="br"></span> Postea mihi visum est pretium operae ipsum senatus consultum quaerere. Inveni tam copiosum et effusum, ut ille superbissimus titulus modicus atque etiam demissus videretur. Conferant se misceantque, non dico illi veteres, Africani Achaici Numantini, sed hi proximi Marii Sullae Pompei (nolo progredi <span class="br"></span><span class="lineNumber">3</span><span class="br"></span> longius): infra Pallantis laudes iacebunt. Urbanos qui illa censuerunt putem an miseros? Dicerem urbanos, si senatum deceret urbanitas; miseros, sed nemo tam miser est ut illa cogatur. Ambitio ergo et procedendi libido? Sed quis adeo demens, ut per suum, per publicum dedecus procedere Velit in ea</p>
</section><notes></notes></section>