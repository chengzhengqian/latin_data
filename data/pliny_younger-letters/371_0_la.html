<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
temporum, quae bonam conscientiam civium tuorum ad usum indulgentiae tuae provocat et attollit.</p>
<h3>XIII</h3>
<span class="label"><span class="sc">C. Plinius Traiano Imperatori</span></span>
<p><span class="sc">Cum</span> sciam, domine, ad testimonium laudemque morum meorum pertinere tam boni principis iudicio exornari, rogo dignitati, ad quam me provexit indulgentia tua, vel auguratum vel septemviratum, quia vacant, adicere digneris, ut iure sacerdotii precari deos pro te publice possim, quos nunc precor pietate privata.</p>
<h3>XIV</h3>
<span class="label"><span class="sc">C. Plinius Traiano Imperatori</span></span>
<p><span class="sc">Victoriae</span> tuae, optime imperator, maximae, pulcherrimae, antiquissimae et tuo nomine et rei publicae gratulor, deosque immortales precor, ut omnes cogitationes tuas tam laetus sequatur eventus, cum virtutibus tantis gloria imperii et novetur et augeatur.</p>
</section><notes></notes></section>