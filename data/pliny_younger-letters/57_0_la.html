<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
aerario inferenda et Marcianum in quinquennium relegandum, Marium repetundarum poenae quam <span class="br"></span><span class="lineNumber">21</span><span class="br"></span> iam passus esset censuit relinquendum. Erant in utraque sententia multi, fortasse etiam plures in hac vel solutiore vel molliore. Nam quidam ex illis quoque, qui Cornuto videbantur adsensi, hunc qui <span class="br"></span><span class="lineNumber">22</span><span class="br"></span> post ipsos censuerat sequebantur. Sed cum fieret discessio, qui sellis consulum adstiterant, in Cornuti sententiam ire coeperunt. Tum illi qui se Collegae adnumerari patiebantur in diversum transierunt; Collega cum paucis relictus. Multum postea de impulsoribus suis, praecipue de Regulo questus est, qui se in sententia quam ipse dictaverat deseruisset. Est alioqui Regulo tam mobile ingenium, ut plurimum audeat plurimum timeat.</p>
<p><span class="br"></span><span class="lineNumber">23</span><span class="br"></span>Hic finis cognitionis amplissimae. Superest tamen <span class="italic">λιτούργιον</span> non leve, Hostilius Firminus legatus Mari Prisci, qui permixtus causae graviter vehementerque vexatus est. Nam et rationibus Marciani, et sermone quem ille habuerat in ordine Lepcitanorum, operam suam Prisco ad turpissimum ministerium commodasse, stipulatusque de Marciano quinquaginta milia denariorum probabatur, ipse praeterea accepisse sestertia decem milia foedissimo quidem titulo, nomine unguentarii, qui titulus a vita hominis <span class="br"></span><span class="lineNumber">24</span><span class="br"></span> compti semper et pumicati non abhorrebat. Placuit censente Cornuto referri de eo proximo senatu; tunc enim, casu an conscientia, afuerat.</p>
</section><notes></notes></section>