<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
</section>
<section class="div2">
<h2><span class="ac">Liber Quintus</span></h2>
<h3>I</h3>
<span class="label"><span class="sc">C. Plinius Anxio Severo Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Legatum</span> mihi obvenit modicum sed amplissimo gratius. Cur amplissimo gratius? Pomponia Galla exheredato filio Asudio Curiano heredem reliquerat me, dederat coheredes Sertorium Severum praetorium virum aliosque splendidos equites Romanos. <span class="br"></span><span class="lineNumber">2</span><span class="br"></span> Curianus orabat, ut sibi donarem portionem meam seque praeiudicio iuvarem; eandem tacita conventione <span class="br"></span><span class="lineNumber">3</span><span class="br"></span> salvam mihi pollicebatur. Respondebam non convenire moribus meis aliud palam aliud agere secreto; praeterea non esse satis honestum donare et locupleti et orbo; in summa non profuturum ei si donassem, profuturum si cessissem, esse autem me paratum cedere si inique exheredatum mihi liqueret. <span class="br"></span><span class="lineNumber">4</span><span class="br"></span> Ad hoc ille: “Rogo cognoscas.” Cunctatus paulum “Faciam” “inquam; neque enim video cur ipse me minorem putem, quam tibi videor. Sed iam nunc memento non defuturam mihi constantiam, si ita fides duxerit, secundum matrem tuam pronuntiandi.” <span class="br"></span><span class="lineNumber">5</span><span class="br"></span> “Ut voles” ait; “voles enim quod aequissimum.”


</p></section><notes></notes></section>