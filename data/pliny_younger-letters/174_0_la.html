<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
sequuntur: his nunc illa viridia, nunc haec, interdum simul omnia lavantur.</p>
<p><span class="br"></span><span class="lineNumber">41</span><span class="br"></span>Vitassem iam dudum ne viderer argutior, nisi proposuissem omnes angulos tecum epistula circumire. Neque enim verebar ne laboriosum esset legenti tibi, quod visenti non fuisset, praesertim cum interquiescere, si liberet, depositaque epistula quasi residere saepius posses. Praeterea indulsi amori meo; amo enim, quae maxima ex parte ipse incohavi <span class="br"></span><span class="lineNumber">42</span><span class="br"></span> aut incohata percolui. In summa (cur enim non aperiam tibi vel iudicium meum vel errorem?) primum ego ofiicium scriptoris existimo, titulum suum legat atque identidem interroget se quid coeperit scribere, sciatque si materiae immoratur non esse longum, longissimum si aliquid accersit atque attrahit. <span class="br"></span><span class="lineNumber">43</span><span class="br"></span> Vides quot versibus Homerus, quot Vergilius arma hic Aeneae Achillis ille describat; brevis tamen uterque est quia facit quod instituit. Vides ut Aratus minutissima etiam sidera consectetur et colligat; modum tamen servat. Non enim excursus <span class="br"></span><span class="lineNumber">44</span><span class="br"></span> hic eius, sed opus ipsum est. Similiter nos ut “parva magnis,” cum totam villam oculis tuis subicere conamur, si nihil inductum et quasi devium loquimur, non epistula quae describit sed villa quae describitur magna est.</p>
</section><notes></notes></section>