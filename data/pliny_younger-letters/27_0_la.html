<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
pauculos dies, certe proximum, excusem. Difficile est, sed experiar, <span class="italic">καὶ γάρ τʾ ὄναρ ἐκ Διός ἐστιν.</span> <span class="br"></span><span class="lineNumber">2</span><span class="br"></span> Refert tamen, eventura soleas an contraria somniare. Mihi reputanti somnium meum istud, quod times tu, <span class="br"></span><span class="lineNumber">3</span><span class="br"></span> egregiam actionem portendere videtur. Susceperam causam Iuni Pastoris, cum mihi quiescenti visa est socrus mea advoluta genibus ne agerem obsecrare; et eram acturus adulescentulus adhuc, eram in quadruplici iudicio, eram contra potentissimos civitatis atque etiam Caesaris amicos, quae singula excutere mentem mihi post tam triste somnium <span class="br"></span><span class="lineNumber">4</span><span class="br"></span> poterant. Egi tamen <span class="italic">λογισάμενος</span> illud εἷς <span class="italic">οἰωνὸς ἄριστος ἀμύνεσθαι περὶ πάτρης.</span> Nam mihi patria, et si quid carius patria, fides videbatur. Prospere cessit, atque adeo illa actio mihi aures <span class="br"></span><span class="lineNumber">5</span><span class="br"></span> hominum, illa ianuam famae patefecit. Proinde dispice an tu quoque sub hoc exemplo somnium istud in bonum vertas; aut si tutius putas illud cautissimi cuiusque praeceptum “Quod dubites, ne feceris,” id <span class="br"></span><span class="lineNumber">6</span><span class="br"></span> ipsum rescribe. Ego aliquam stropham inveniam agamque causam tuam, ut istam agere tu cum voles possis. Est enim sane alia ratio tua, alia mea fuit. Nam iudicium centumvirale differri nullo modo, istuc aegre quidem sed tamen potest. Vale.</p>
</section><notes></notes></section>