<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<h3>XL</h3>
<span class="label"><span class="sc">Traianus Plinio</span></span>
<p><span class="br"></span><span class="lineNumber">1</span><span class="br"></span><span class="sc">Quid</span> oporteat fieri circa theatrum, quod incohatum apud Nicaeenses est, in re praesenti optime deliberabis et constitues. Mihi sufficiet indicari, cui sententiae accesseris. Tunc autem a privatis exige<a class="footnoteLink" href="#note_LCL059_216_1" id="target_note_LCL059_216_1"><sup>1</sup></a> opera, cum theatrum, propter quod illa promissa sunt, <span class="br"></span><span class="lineNumber">2</span><span class="br"></span> factum erit. Gymnasiis indulgent Graeculi; ideo forsitan Nicaeenses maiore animo constructionem eius adgressi sunt: sed oportet illos eo contentos esse, <span class="br"></span><span class="lineNumber">3</span><span class="br"></span> quod possit illis sufficere. Quid Claudiopolitanis circa balineum quod parum, ut scribis, idoneo loco incohaverunt suadendum sit, tu constitues. Architecti tibi deesse non possunt. Nulla provincia non et peritos et ingeniosos homines habet; modo ne existimes brevius esse ab urbe mitti, cum ex Graecia etiam ad nos venire soliti sint.</p>
<h3>XLI</h3>
<span class="label"><span class="sc">C. Plinius Traiano Imperatori</span></span>
<p><span class="br"></span><span class="lineNumber">1</span><span class="br"></span><span class="sc">Intuenti</span> mihi et fortunae tuae et animi magnitudinem convenientissimum videtur demonstrari opera non minus aeternitate tua quam gloria digna, quantumque pulchritudinis tantum utilitatis habiÂ­tura.

</p></section><notes><section class="footnotes"><ul><li class="note" id="note_LCL059_216_1"><a class="footnoteCrossrefLink" href="#target_note_LCL059_216_1" title="Click to highlight in text"><sup class="lineRef">1</sup>exige <span class="italic">Sheriwin-White:</span> exigi <span class="italic">Ia.</span></a></li><script type="text/javascript">document.getElementById('note_LCL059_216_1').style.display = "none";</script></ul></section></notes></section>