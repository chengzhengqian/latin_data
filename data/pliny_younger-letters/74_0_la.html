<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<h3>XX</h3>
<span class="label"><span class="sc">C. Plinius Calvisio Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Assem</span> para et accipe auream fabulam, fabulas immo; nam me priorum nova admonuit, nec refert a <span class="br"></span><span class="lineNumber">2</span><span class="br"></span> qua potissimum incipiam. Verania Pisonis graviter iacebat, huius dico Pisonis, quem Galba adoptavit. Ad hanc Regulus venit. Primum impudentiam hominis, qui venerit ad aegram, cuius marito inimicissimus, <span class="br"></span><span class="lineNumber">3</span><span class="br"></span> ipsi invisissimus fuerat! Esto, si venit tantum; at ille etiam proximus toro sedit, quo die qua hora nata esset interrogavit. Ubi audiit, componit vultum intendit oculos movet labra, agitat digitos computat. Nihil. Ut diu miseram exspectatione suspendit, “Habes” inquit “climactericum tempus <span class="br"></span><span class="lineNumber">4</span><span class="br"></span> sed evades. Quod ut tibi magis liqueat, haruspicem <span class="br"></span><span class="lineNumber">5</span><span class="br"></span> consulam, quem sum frequenter expertus.” Nec mora, sacrificium facit, adfirmat exta cum siderum significatione congruere. Illa ut in periculo credula poscit codicillos, legatum Regulo scribit. Mox ingravescit, clamat moriens hominem nequam perfidum ac plus etiam quam periurum, qui sibi per <span class="br"></span><span class="lineNumber">6</span><span class="br"></span> salutem filii peierasset. Facit hoc Regulus non minus scelerate quam frequenter, quod iram deorum, quos ipse cotidie fallit, in caput infelicis pueri detestatur.</p>
</section><notes></notes></section>