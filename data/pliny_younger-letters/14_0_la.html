<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span> non constet. Nam si quem interroges “Hodie quid egisti?,” respondeat: “Officio togae virilis interfui, sponsalia aut nuptias frequentavi, ille me ad signandum testamentum, ille in advocationem, ille in <span class="br"></span><span class="lineNumber">3</span><span class="br"></span> consilium rogavit.” Haec quo die feceris, necessaria, eadem, si cotidie fecisse te reputes, inania videntur, multo magis cum secesseris. Tunc enim subit recordatio: “Quot dies quam frigidis rebus absumpsi!” <span class="br"></span><span class="lineNumber">4</span><span class="br"></span> Quod evenit mihi, postquam in Laurentino meo aut lego aliquid aut scribo aut etiam corpori <span class="br"></span><span class="lineNumber">5</span><span class="br"></span> vaco, cuius fulturis animus sustinetur. Nihil audio quod audisse, nihil dico quod dixisse paeniteat; nemo apud me quemquam sinistris sermonibus carpit, neminem ipse reprehendo, nisi tamen me cum parum commode scribo; nulla spe nullo timore sollicitor, nullis rumoribus inquietor: mecum tantum et <span class="br"></span><span class="lineNumber">6</span><span class="br"></span> cum libellis loquor. O rectam sinceramque vitam! O dulce otium honestumque ac paene omni negotio pulchrius! O mare, o litus, verum secretumque <span class="italic">μουσεῖον,</span> quam multa invenitis, quam multa dictatis! <span class="br"></span><span class="lineNumber">7</span><span class="br"></span> Proinde tu quoque strepitum istum inanemque discursum et multum ineptos labores, ut primum fuerit occasio, relinque teque studiis vel otio trade. <span class="br"></span><span class="lineNumber">8</span><span class="br"></span> Satius est enim, ut Atilius noster eruditissime simul et facetissime dixit, otiosum esse quam nihil agere. Vale.</p>
</section><notes></notes></section>