<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
<span class="br"></span><span class="lineNumber">5</span><span class="br"></span> simplicius nihil candidius nihil fidelius novi. Omnes me certatim et tamen aequaliter amant, omnibus nunc ego in uno referre gratiam possum. Itaque prenso amicos, supplico, ambio, domos stationesque circumeo, quantumque vel auctoritate vel gratia valeam, precibus experior, teque obsecro ut aliquam oneris <span class="br"></span><span class="lineNumber">6</span><span class="br"></span> mei partem suscipere tanti putes. Reddam vicem si reposces, reddam et si non reposces. Diligeris coleris frequentaris: ostende modo velle te, nec deerunt qui quod tu velis cupiant. Vale.</p>
<h3>X</h3>
<span class="label"><span class="sc">C. Plinius Octavio Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Hominem</span> te patientem vel potius durum ac paene crudelem, qui tam insignes libros tam diu teneas! <span class="br"></span><span class="lineNumber">2</span><span class="br"></span> Quousque et tibi et nobis invidebis, tibi maxima laude, nobis voluptate? Sine per ora hominum ferantur isdemque quibus lingua Romana spatiis pervagentur. Magna et iam longa exspectatio est, <span class="br"></span><span class="lineNumber">3</span><span class="br"></span> quam frustrari adhuc et differre non debes. Enotuerunt quidam tui versus, et invito te claustra sua refregerunt. Hos nisi retrahis in corpus, quandoque <span class="br"></span><span class="lineNumber">4</span><span class="br"></span> ut errones aliquem cuius dicantur invenient. Habe ante oculos mortalitatem, a qua adserere te hoc uno monimento potes; nam cetera fragilia et caduca non minus quam ipsi homines occidunt desinuntque. </p></section><notes></notes></section>