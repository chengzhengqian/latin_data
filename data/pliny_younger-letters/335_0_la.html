<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<h3>XVI</h3>
<span class="label"><span class="sc">C. Plinius Mamiliano Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Summam</span> te voluptatem percepisse ex isto copiosissimo genere venandi non miror cum historicorum more scribas numerum iniri non potuisse. Nobis venari nec vacat nec libet: non vacat quia vindemiae <span class="br"></span><span class="lineNumber">2</span><span class="br"></span> in manibus, non libet quia exiguae. Devehimus tamen pro novo musto novos versiculos tibique iucundissime exigenti ut primum videbuntur defervisse mittemus. Vale.</p>
<h3>XVII</h3>
<span class="label"><span class="sc">C. Plinus Genitori Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Recepi</span> litteras tuas quibus quereris taedio tibi fuisse quamvis lautissimam cenam, quia scurrae <span class="br"></span><span class="lineNumber">2</span><span class="br"></span> cinaedi moriones mensis inerrabant. Vis tu remittere aliquid ex rugis? Equidem nihil tale habeo, habentes tamen fero. Cur ergo non habeo? Quia nequaquam me ut inexspectatum festivumve delectat, si quid molle a cinaedo, petulans a scurra, stultum a <span class="br"></span><span class="lineNumber">3</span><span class="br"></span> morione profertur. Non rationem sed stomachum tibi narro. Atque adeo quam multos putas esse, quos ea quibus ego et tu capimur et ducimur, partim ut inepta partim ut molestissima offendant! Quam multi, cum lector aut lyristes aut comoedus inductus est, calceos poscunt aut non minore cum taedio recubant, quam tu ista (sic enim adpellas) prodigia


</p></section><notes></notes></section>