<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">contra, intercederem et auxilium ferrem an quiescerem sileremque, et quasi eiurato magistratu privatum <span class="br"></span><span class="lineNumber">4</span><span class="br"></span> ipse me facerem. His rationibus motus malui me tribunum omnibus exhibere quam paucis advocatum. Sed tu (iterum dicam) plurimum interest quid esse tribunatum putes, quam personam tibi imponas; quae sapienti viro ita aptanda est ut perferatur. Vale.</p>
<h3>XXIV</h3>
<span class="label"><span class="sc">C. Plinius Baebio Hispano Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Tranquillus</span> contubernalis meus vult emere agellum, <span class="br"></span><span class="lineNumber">2</span><span class="br"></span> quem venditare amicus tuus dicitur. Rogo cures, quanti aequum est emat; ita enim delectabit emisse. Nam mala emptio semper ingrata, eo maxime <span class="br"></span><span class="lineNumber">3</span><span class="br"></span> quod exprobrare stultitiam domino videtur. In hoc autem agello, si modo adriserit pretium, Tranquilli mei stomachum multa sollicitant, vicinitas urbis, opportunitas viae, mediocritas villae, modus <span class="br"></span><span class="lineNumber">4</span><span class="br"></span> ruris, qui avocet magis quam distringat. Scholasticis porro dominis, ut hic est, sufficit abunde tantum soli, ut relevare caput, reficere oculos, reptare per limitem unamque semitam terere omnesque viteculas suas nosse et numerare arbusculas possint. Haec tibi exposui, quo magis scires, quantum esset ille mihi ego tibi debiturus, si praediolum istud, quod commendatur his dotibus, tam salubriter emerit ut paenitentiae locum non relinquat. Vale.</p>
</section><notes></notes></section>