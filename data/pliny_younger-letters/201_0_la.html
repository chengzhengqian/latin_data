<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
qui modo ad Celsum modo ad Nepotem, prout hic vel ille diceret, cupiditate audiendi cursitabant, et nunc quasi stimularent et accenderent, nunc quasi reconciliarent ac recomponerent, frequentius singulis, ambobus interdum propitium Caesarem ut in ludicro <span class="br"></span><span class="lineNumber">6</span><span class="br"></span> aliquo precabantur. Mihi quidem illud etiam peracerbum fuit, quod sunt alter alteri quid pararent indicati. Nam et Celsus Nepoti ex libello respondit <span class="br"></span><span class="lineNumber">7</span><span class="br"></span> et Celso Nepos ex pugillaribus. Tanta loquacitas amicorum, ut homines iurgaturi id ipsum invicem scierint, tamquam convenisset. Vale.</p>
<h3>VI</h3>
<span class="label"><span class="sc">C. Plinius Fundano Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Si</span> quando, nunc praecipue cuperem esse te Romae, et sis rogo. Opus est mihi voti laboris sollicitudinis socio. Petit honores Iulius Naso; petit cum multis, cum bonis, quos ut gloriosum sic est difficile superare. <span class="br"></span><span class="lineNumber">2</span><span class="br"></span> Pendeo ergo et exerceor spe, adficior metu et me consularem esse non sentio; nam rursus mihi videor <span class="br"></span><span class="lineNumber">3</span><span class="br"></span> omnium quae decucurri candidatus. Meretur hanc curam longa mei caritate. Est mihi cum illo non sane paterna amicitia (neque enim esse potuit per meam aetatem); solebat tamen vixdum adulescentulo mihi pater eius cum magna laude monstrari. </p></section><notes></notes></section>