<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
Adhibui in consilium duos quos tunc civitas nostra spectatissimos habuit, Corellium et Frontinum. His <span class="br"></span><span class="lineNumber">6</span><span class="br"></span> circumdatus in cubiculo meo sedi. Dixit Curianus quae pro se putabat. Respondi paucis ego (neque enim aderat alius, qui defunctae pudorem tueretur), deinde secessi, et ex consilii sententia “Videtur” inquam, “Curiane, mater tua iustas habuisse causas irascendi tibi.”</p>
<p>Post hoc ille cum ceteris subscripsit centumvirale <span class="br"></span><span class="lineNumber">7</span><span class="br"></span> iudicium, non subscripsit mecum. Adpetebat iudicii dies; coheredes mei componere et transigere cupiebant non diffidentia causae, sed metu temporum. Verebantur quod videbant multis accidisse, ne ex <span class="br"></span><span class="lineNumber">8</span><span class="br"></span> centumvirali iudicio capitis rei exirent. Et erant quidam in illis, quibus obici et Gratillae amicitia et <span class="br"></span><span class="lineNumber">9</span><span class="br"></span> Rustici posset. Rogant me ut cum Curiano loquar. Convenimus in aedem Concordiae. Ibi ego “Si mater” inquam “te ex parte quarta scripsisset heredem, num queri posses? Quid si heredem quidem instituisset ex asse, sed legatis ita exhausisset ut non amplius apud te quam quarta remaneret? Igitur sufficere tibi debet, si exheredatus a matre quartam partem ab heredibus eius accipias, quam <span class="br"></span><span class="lineNumber">10</span><span class="br"></span> tamen ego augebo. Scis te non subscripsisse mecum, et iam biennium transisse omniaque me usu cepisse.


</p></section><notes></notes></section>