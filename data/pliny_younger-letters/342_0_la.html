<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<h3>XXIV</h3>
<span class="label"><span class="sc">C. Plinius Sabiniano Suo S.</span></span>
<p><span class="sc">Bene</span> fecisti quod libertum aliquando tibi carum reducentibus epistulis meis in domum in animum recepisti. Iuvabit hoc te; me certe iuvat, primum quod te tam tractabilem video, ut in ira regi possis, deinde quod tantum mihi tribuis, ut vel auctoritati meae pareas vel precibus indulgeas. Igitur et laudo et gratias ago; simul in posterum moneo, ut te erroribus tuorum, etsi non fuerit qui deprecetur, placabilem praestes. Vale.</p>
<h3>XXV</h3>
<span class="label"><span class="sc">C. Plinius Mamiliano Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Quereris</span> de turba castrensium negotiorum et, tamquam summo otio perfruare, lusus et ineptias nostras legis amas flagitas, meque ad similia condenda <span class="br"></span><span class="lineNumber">2</span><span class="br"></span> non mediocriter incitas. Incipio enim ex hoc genere studiorum non solum oblectationem verum etiam gloriam petere, post iudicium tuum viri <span class="br"></span><span class="lineNumber">3</span><span class="br"></span> eruditissimi gravissimi ac super ista verissimi. Nunc me rerum actus modice sed tamen distringit; quo finito aliquid earundem Camenarum in istum benignissimum sinum mittam. Tu passerculis et


</p></section><notes></notes></section>