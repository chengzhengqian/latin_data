<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
corrupta ad tacita suffragia quasi ad remedium decucurrerunt; quod interim plane remedium fuit (erat enim novum et subitum), sed vereor ne procedente <span class="br"></span><span class="lineNumber">8</span><span class="br"></span> tempore ex ipso remedio vitia nascantur. Est enim periculum ne tacitis suffragiis impudentia inrepat. Nam quoto cuique eadem honestatis cura <span class="br"></span><span class="lineNumber">9</span><span class="br"></span> secreto quae palam? Multi famam, conscientiam pauci verentur. Sed nimis cito de futuris: interim beneficio tabellarum habebimus magistratus, qui maxime fieri debuerunt. Nam ut in reciperatoriis iudicîs, sic nos in his comitiis quasi repente adprehensi sinceri iudices fuimus.</p>
<p><span class="br"></span><span class="lineNumber">10</span><span class="br"></span>Haec tibi scripsi, primum ut aliquid novi scriberem, deinde ut non numquam de re publica loquerer, cuius materiae nobis quanto rarior quam veteribus <span class="br"></span><span class="lineNumber">11</span><span class="br"></span> occasio, tanto minus omittenda est. Et hercule quousque illa vulgaria? “Quid agis? ecquid commode vales?” Habeant nostrae quoque litterae aliquid non humile nec sordidum, nec privatis rebus <span class="br"></span><span class="lineNumber">12</span><span class="br"></span> inclusum. Sunt quidem cuncta sub unius arbitrio, qui pro utilitate communi solus omnium curas laboresque suscepit; quidam tamen salubri temperamento ad nos quoque velut rivi ex illo benignissimo fonte decurrunt, quos et haurire ipsi et absentibus amicis quasi ministrare epistulis possumus. Vale.</p>
</section><notes></notes></section>