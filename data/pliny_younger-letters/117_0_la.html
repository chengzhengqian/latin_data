<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<h3>XXI</h3>
<span class="label"><span class="sc">C. Plinius Cornelio Prisco Suo S.</span></span>
<p><span class="br"></span><span class="lineNumber">1</span><span class="br"></span><span class="sc">Audio</span> Valerium Martialem decessisse et moleste fero. Erat homo ingeniosus acutus acer, et qui plurimum in scribendo et salis haberet et fellis, nec candoris <span class="br"></span><span class="lineNumber">2</span><span class="br"></span> minus. Prosecutus eram viatico secedentem; dederam hoc amicitiae, dederam etiam versiculis <span class="br"></span><span class="lineNumber">3</span><span class="br"></span> quos de me composuit. Fuit moris antiqui, eos qui vel singulorum laudes vel urbium scripserant, aut honoribus aut pecunia ornare; nostris vero temporibus ut alia speciosa et egregia, ita hoc in primis exolevit. Nam postquam des√Æmus facere laudanda, laudari <span class="br"></span><span class="lineNumber">4</span><span class="br"></span> quoque ineptum putamus. Quaeris, qui sint versiculi quibus gratiam rettuli? Remitterem te ad ipsum volumen, nisi quosdam tenerem; tu, si placuerint <span class="br"></span><span class="lineNumber">5</span><span class="br"></span> hi, ceteros in libro requires. Adloquitur Musam, mandat ut domum meam Esquilis quaerat, adeat reverenter:</p>
<blockquote><p>
<span class="line">Sed ne tempore non tuo disertam</span><span class="linebreak"></span>
<span class="line">pulses ebria ianuam, videto.</span><span class="linebreak"></span>
<span class="line">Totos dat tetricae dies Minervae,</span><span class="linebreak"></span>
<span class="line">dum centum studet auribus virorum</span><span class="linebreak"></span>
<span class="line">hoc, quod saecula posterique possint</span><span class="linebreak"></span>
<span class="line">Arpinis quoque comparare chartis.</span><span class="linebreak"></span>
</p></blockquote></section><notes></notes></section>