<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent"> <span class="br"></span><span class="lineNumber">2</span><span class="br"></span> reparabit. Tu modo memineris commendari tibi a me non arbores et terram, quamquam haec quoque, sed munusculum meum, quod esse quam fructuosissimum non illius magis interest quae accepit, quam mea qui dedi. Vale.</p>
<h3>IV</h3>
<span class="label"><span class="sc">C. Plinius Calpurniae Suae S.</span></span>
<p><span class="br"></span><span class="lineNumber">1</span><span class="br"></span><span class="sc">Numquam</span> sum magis de occupationibus meis questus, quae me non sunt passae aut proficiscentem te valetudinis causa in Campaniam prosequi aut profectam <span class="br"></span><span class="lineNumber">2</span><span class="br"></span> e vestigio subsequi. Nunc enim praecipue simul esse cupiebam, ut oculis meis crederem quid viribus quid corpusculo adparares, ecquid denique secessus voluptates regionisque abundantiam inoffensa transmitteres. <span class="br"></span><span class="lineNumber">3</span><span class="br"></span> Equidem etiam fortem te non sine cura desiderarem; est enim suspensum et anxium de eo quem ardentissime diligas interdum nihil scire.</p>
<p><span class="br"></span><span class="lineNumber">4</span><span class="br"></span>Nunc vero me cum absentiae tum infirmitatis tuae ratio incerta et varia sollicitudine exterret. Vereor omnia, imaginor omnia, quaeque natura metuentium est, ea maxime mihi quae maxime abominor fingo. <span class="br"></span><span class="lineNumber">5</span><span class="br"></span> Quo impensius rogo, ut timori meo cottidie singulis vel etiam binis epistulis consulas. Ero enim securior dum lego, statimque timebo cum legero. Vale.</p>
</section><notes></notes></section>