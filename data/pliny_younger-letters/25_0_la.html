<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
facit versus, quales Catullus meus aut Calvus, re vera quales Catullus aut Calvus. Quantum illis leporis dulcedinis amaritudinis amoris! inserit sane, sed data opera, mollibus levibusque duriusculos <span class="br"></span><span class="lineNumber">6</span><span class="br"></span> quosdam; et hoc quasi Catullus aut Calvus. Legit mihi nuper epistulas; uxoris esse dicebat. Plautum vel Terentium metro solutum legi credidi. Quae sive uxoris sunt ut adfirmat, sive ipsius ut negat, pari gloria dignus, qui aut illa componat, aut uxorem quam virginem accepit, tam doctam politamque <span class="br"></span><span class="lineNumber">7</span><span class="br"></span> reddiderit. Est ergo mecum per diem totum; eundem antequam scribam, eundem cum scripsi, eundem etiam cum remittor, non tamquam eundem lego. <span class="br"></span><span class="lineNumber">8</span><span class="br"></span> Quod te quoque ut facias et hortor et moneo; neque enim debet operibus eius obesse quod vivit. An si inter eos quos numquam vidimus floruisset, non solum libros eius verum etiam imagines conquireremus, eiusdem nunc honor praesentis et gratia quasi <span class="br"></span><span class="lineNumber">9</span><span class="br"></span> satietate languescit? At hoc pravum malignumque est, non admirari hominem admiratione dignissimum, quia videre adloqui audire complecti, nec laudare tantum verum etiam amare contingit. Vale.</p>
</section><notes></notes></section>