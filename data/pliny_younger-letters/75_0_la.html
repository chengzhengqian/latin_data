<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2">
<p><span class="br"></span><span class="lineNumber">7</span><span class="br"></span>Velleius Blaesus ille locuples consularis novissima valetudine conflictabatur: cupiebat mutare testamentum. Regulus qui speraret aliquid ex novis tabulis, quia nuper captare eum coeperat, medicos hortari rogare, quoquo modo spiritum homini <span class="br"></span><span class="lineNumber">8</span><span class="br"></span> prorogarent. Postquam signatum est testamentum, mutat personam, vertit adlocutionem isdemque medicis: “Quousque miserum cruciatis? quid invidetis bona morte, cui dare vitam non potestis?” Moritur Blaesus et, tamquam omnia audisset, Regulo ne tantulum quidem.</p>
<p><span class="br"></span><span class="lineNumber">9</span><span class="br"></span>Sufficiunt duae fabulae, an scholastica lege tertiam <span class="br"></span><span class="lineNumber">10</span><span class="br"></span> poscis? est unde fiat. Aurelia ornata femina signatura testamentum sumpserat pulcherrimas tunicas. Regulus cum venisset ad signandum, “Rogo” inquit <span class="br"></span><span class="lineNumber">11</span><span class="br"></span> “has mihi leges.” Aurelia ludere hominem putabat, ille serio instabat; ne multa, coegit mulierem aperire tabulas ac sibi tunicas quas erat induta legare; observavit scribentem, inspexit an scripsisset. Et Aurelia quidem vivit, ille tamen istud tamquam morituram coegit. Et hic hereditates, hic legata quasi mereatur accipit.</p>
<p><span class="br"></span><span class="lineNumber">12</span><span class="br"></span><span class="italic">Ἀλλὰ τί διατείνομαι</span> in ea civitate, in qua iam pridem non minora praemia, immo maiora nequitia et <span class="br"></span><span class="lineNumber">13</span><span class="br"></span> improbitas quam pudor et virtus habent? Adspice Regulum, qui ex paupere et tenui ad tantas opes per flagitia processit, ut ipse mihi dixerit, cum consuleret


</p></section><notes></notes></section>