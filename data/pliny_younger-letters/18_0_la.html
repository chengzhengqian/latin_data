<section class="div1 language" lang="la"><header><hgroup><h1>The Letters of Pliny</h1></hgroup></header><section class="div2"><p class="noindent">
hic insanabilis dolor est, quod creduntur potuisse diu <span class="br"></span><span class="lineNumber">3</span><span class="br"></span> vivere. Corellium quidem summa ratio, quae sapientibus pro necessitate est, ad hoc consilium compulit, quamquam plurimas vivendi causas habentem, optimam conscientiam optimam famam, maximam auctoritatem, praeterea filiam uxorem nepotem <span class="br"></span><span class="lineNumber">4</span><span class="br"></span> sorores, interque tot pignora veros amicos. Sed tam longa, tam iniqua valetudine conflictabatur, ut haec tanta pretia vivendi mortis rationibus vincerentur. Tertio et tricensimo anno, ut ipsum audiebam, pedum dolore correptus est. Patrius hic illi; nam plerumque morbi quoque per successiones quasdam <span class="br"></span><span class="lineNumber">5</span><span class="br"></span> ut alia traduntur. Hunc abstinentia sanctitate, quoad viridis aetas, vicit et fregit; novissime cum senectute ingravescentem viribus animi sustinebat, cum quidem incredibiles cruciatus et indignissima <span class="br"></span><span class="lineNumber">6</span><span class="br"></span> tormenta pateretur. Iam enim dolor non pedibus solis ut prius insidebat, sed omnia membra pervagabatur. Veni ad eum Domitiani temporibus in suburbano <span class="br"></span><span class="lineNumber">7</span><span class="br"></span> iacentem. Servi e cubiculo recesserunt (habebat hoc moris, quotiens intrasset fidelior amicus); quin etiam uxor quamquam omnis secreti capacissima <span class="br"></span><span class="lineNumber">8</span><span class="br"></span> digrediebatur. Circumtulit oculos et “Cur” inquit “me putas hos tantos dolores tam diu sustinere? ut scilicet isti latroni vel uno die supersim.” Dedisses huic animo par corpus fecisset quod optabat. Adfuit tamen deus voto, cuius ille compos ut iam </p></section><notes></notes></section>