<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

profundum. Testatum est, Alexander, nihil ultra esse quod vincas; revertere.</p>
<p><span class="sc">Albuci Sili.</span> Terrae quoque suum finem habent, et ipsius mundi aliquis occasus est; nihil infinitum est; modum &lt;tu&gt;<a class="footnoteLink" href="#note_LCL464_488_1" id="target_note_LCL464_488_1"><sup>1</sup></a> magnitudini facere debes, quoniam
Fortuna non facit. Magni pectoris est inter secunda moderatio. Eundem Fortuna victoriae tuae quem naturae finem facit: imperium tuum cludit Oceanus. O quantum magnitudo tua rerum quoque naturam supergressa est! Alexander orbi magnus est, Alexandro orbis angustus est. Aliquis etiam magnitudini modus est; non procedit ultra spatia sua caelum, maria intra terminos suos agitantur.
Quidquid ad summum pervenit, incremento non relinquit locum. Non magis quicquam ultra Alexandrum novimus quam ultra Oceanum.</p>
<p><span class="sc">Marulli.</span> Maria sequimur, terras cui tradimus? Orbem quem non novi quaero, quem vici relinquo.</p>
<p><span class="sc">Fabiani.</span> Quid? ista toto pelago infusa caligo navigantem tibi videtur admittere, quae prospicientem
quoque excludit? Non haec India est nec ferarum terribilis ille conventus. Inmanes propone<span class="innerMarginNote right">522M</span> beluas, aspice quibus procellis fluctibusque saeviat, quas ad litora undas agat. Tantus ventorum concursus,
tanta convulsi funditus maris insania est; nulla praesens navigantibus statio est, nihil salutare, nihil notum; rudis et inperfecta natura penitus recessit.





</p></section><notes><section class="footnotes"><ul><li class="note" id="note_LCL464_488_1"><a class="footnoteCrossrefLink" href="#target_note_LCL464_488_1" title="Click to highlight in text"><sup class="lineRef">1</sup><span class="italic">Supplied here by G. F. W. Müller</span>, <span class="italic">Köhler.</span></a></li><script type="text/javascript">document.getElementById('note_LCL464_488_1').style.display = "none";</script></ul></section></notes></section>