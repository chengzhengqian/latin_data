<section class="div1 language" lang="la"><header><hgroup><h1>Seneca</h1></hgroup></header>
<h1><span class="sc">L. Annaei Senecae Dialogorvm</span></h1>
<h1>LIBER I</h1>
<h1><span class="sc">ad lvcilivm</span></h1>
<h1><span class="sc">Qvare Aliqva Incommoda Bonis Viris Accidant, Cvm Providentia Sit</span></h1>
<h1>(<span class="italic">De Providentia</span>)</h1>
<p><span class="br"></span><span class="lineNumber">1</span><span class="br"></span>1. Quaesisti a me, Lucili, quid ita, si providentia mundus regeretur, multa bonis viris mala acciderent. Hoc commodius in contextu operis redderetur, cum praeesse universis providentiam probaremus et interesse nobis deum; sed quoniam a toto particulam revelli placet et unam contradictionem manente lite integra solvere, faciam rem non difficilem, causam deorum agam.</p>
<p><span class="br"></span><span class="lineNumber">2</span><span class="br"></span>Supervacuum est in praesentia ostendere non sine aliquo custode tantum opus stare nec hunc siderum coetum discursumque fortuiti impetus esse, et quae casus incitat saepe turbari et cito arietare, hanc inoffensam velocitatem procedere aeternae legis imperio
</p><notes></notes></section>