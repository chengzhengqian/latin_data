<section class="div1 language" lang="la"><header><hgroup><h1>Seneca</h1></hgroup></header><p class="noindent">

et imponunt; cum aliquid incidit quod disturbet ac detegat, tunc apparet quantum altae ac verae <span class="br"></span><span class="lineNumber">5</span><span class="br"></span> foeditatis alienus splendor absconderit. Vobis dedi bona certa, mansura, quanto magis versaverit aliquis et undique inspexerit, meliora maioraque: permisi vobis metuenda contemnere, cupiditates fastidire; non fulgetis extrinsecus, bona vestra introrsus obversa sunt. Sic mundus exteriora contempsit spectaculo sui laetus. Intus omne posui bonum; non egere felicitate felicitas vestra est.</p>
<p><span class="br"></span><span class="lineNumber">6</span><span class="br"></span>‘At multa incidunt tristia, horrenda, dura toleratu.’ Quia non poteram vos istis subducere, animos vestros adversus omnia armavi; ferte fortiter. Hoc est quo deum antecedatis; ille extra patientiam malorum est, vos supra patientiam. Contemnite paupertatem; nemo tam pauper vivit quam natus est. Contemnite dolorem; aut solvetur aut solvet. Contemnite mortem; quae vos aut finit aut transfert. Contemnite fortunam; nullum illi telum quo feriret animum dedi. <span class="br"></span><span class="lineNumber">7</span><span class="br"></span> Ante omnia cavi, ne quid vos teneret invitos; patet exitus. Si pugnare non vultis, licet fugere. Ideo ex omnibus rebus quas esse vobis necessarias volui nihil feci facilius quam mori. Prono animam loco posui; trahitur, adtendite modo et videbitis quam brevis ad libertatem et quam expedita ducat via. Non tam longas in exitu vobis quam intrantibus moras posui; alioqui magnum in vos regnum fortuna tenuisset,
</p><notes></notes></section>