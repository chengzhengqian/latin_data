<section class="div1 language" lang="la"><header><hgroup><h1>Lives of the Caesars, IV</h1></hgroup></header><section class="div2">
<p>“Deos semper oravi ut, quod evenit, periret Tiberius et tu imperares,” opinans sibi quoque exsules suos mortem imprecari, misit circum insulas, qui universos contrucidarent. Cum discerpi senatorem concupisset, subornavit qui ingredientem curiam repente hostem publicum appellantes invaderent, graphiisque confossum lacerandum ceteris traderent; nec ante satiatus est quam membra et artus et viscera hominis tracta per vicos atque ante se congesta vidisset.</p>
</section>
<section class="div2">
<p>XXIX. Immanissima facta augebat atrocitate verborum. Nihil magis in natura sua laudare se ac probare dicebat quam, ut ipsius verbo utar, <span class="italic">ἀδιατρεψίαν</span>, hoc est inverecundiam. Monenti Antoniae aviae tamquam parum esset non oboedire: “Memento,” ait, “omnia mihi et in omnis licere.” Trucidaturus fratrem, quem metu venenorum praemuniri medicamentis suspicabatur: “Antidotum,” inquit	, “adversus Caesarem?” Relegatis sororibus non solum <span class="br"></span><span class="lineNumber">2</span><span class="br"></span> insulas habere se, sed etiam gladios minabatur. Praetorium virum ex secessu Anticyrae, quam valitudinis causa petierat, propagari sibi commeatum saepius desiderantem cum mandasset interimi, adiecit necessariam esse sanguinis missionem, cui tam diu non prodesset elleborum. Decimo quoque die numerum puniendorum ex custodia subscribens, rationem se purgare dicebat. Gallis Graecisque aliquot uno tempore condemnatis gloriabatur Gallo­graeciam


</p></section><notes></notes></section>