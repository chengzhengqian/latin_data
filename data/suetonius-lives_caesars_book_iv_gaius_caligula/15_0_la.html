<section class="div1 language" lang="la"><header><hgroup><h1>Lives of the Caesars, IV</h1></hgroup></header><section class="div2"><p class="noindent">
per Baianum sinum equis discursurum.</p>
</section>
<section class="div2">
<p>XX. Edidit et peregre spectacula, in Sicilia Syracusis asticos ludos et in Gallia Luguduni miscellos; sed hic certamen quoque Graecae Latinaeque facundiae, quo certamine ferunt victoribus praemia victos contulisse, eorundem et laudes componere coactos; eos autem, qui maxime displicuissent, scripta sua spongia linguave delere iussos, nisi ferulis obiurgari aut flumine proximo mergi maluissent.</p>
</section>
<section class="div2">
<p>XXI. Opera sub Tiberio semiperfecta, templum Augusti theatrumque Pompei, absolvit. Incohavit autem aquae ductum regione Tiburti et amphitheatrum iuxta Saepta, quorum operum a successore eius Claudio alterum peractum, omissum alterum est. Syracusis conlapsa vetustate moenia deorumque aedes refectae. Destinaverat et Sami Polycratis regiam restituere, Mileti Didymeum peragere, in iugo Alpium urbem condere, sed ante omnia Isthmum in Achaia perfodere, miseratque iam ad dimetiendum opus primipilarem.</p>
</section>
<section class="div2">
<p>XXII. Hactenus quasi de principe, reliqua ut de monstro narranda sunt.</p>
<p>Compluribus cognominibus adsumptis—nam et “pius” et “castrorum filius” et “pater exercituum” et “optimus maximus Caesar” vocabatur—cum audiret forte reges, qui officii causa in urbem advenerant, concertantis apud se super cenam de nobilitate generis, exclamavit:</p>
</section><notes></notes></section>