<section class="div1 language" lang="la"><header><hgroup><h1>Lives of the Caesars, IV</h1></hgroup></header><section class="div2"><p class="noindent">
<span class="br"></span><span class="lineNumber">2</span><span class="br"></span>ad senum<a class="footnoteLink" href="#note_LCL031_484_39" id="target_note_LCL031_484_39"><sup>39</sup></a> milium summam recidit. Nihil autem amplius quam Adminio Cynobellini Britannorum regis filio, qui pulsus a patre cum exigua manu transfugerat, in deditionem recepto, quasi universa tradita insula, magnificas Romam litteras misit, monitis speculatoribus, ut vehiculo ad Forum usque et curiam pertenderent nec nisi in aede Martis ac frequente senatu consulibus traderent.</p>
</section>
<section class="div2">
<p>XLV. Mox deficiente belli materia paucos de custodia Germanos traici occulique trans Rhenum iussit ac sibi post prandium quam tumultuosissime adesse hostem nuntiari. Quo facto proripuit se cum amicis et parte equitum praetorianorum in proximam silvam, truncatisque arboribus et in modum tropaeorum adornatis ad lumina reversus, eorum quidem qui secuti non essent timiditatem et ignaviam corripuit, comites autem et participes victoriae novo genere ac nomine coronarum donavit, quas distinctas solis ac lunae siderumque specie exploratorias appellavit. <span class="br"></span><span class="lineNumber">2</span><span class="br"></span> Rursus obsides quosdam abductos e litterario ludo clamque praemissos, deserto repente convivio, cum equitatu insecutus veluti profugos ac reprehensos in catenis reduxit; in hoc quoque mimo praeter modum intemperans. Repetita cena renuntiantis coactum agmen sic ut erant loricatos ad discumbendum adhortatus est. Monuit etiam notissimo Vergili versu “durarent secundisque se rebus servarent.”</p>
</section><notes><section class="footnotes"><ul><li class="note" id="note_LCL031_484_39"><a class="footnoteCrossrefLink" href="#target_note_LCL031_484_39" title="Click to highlight in text"><sup class="lineRef">39</sup>senum, <span class="italic">Lipsius</span>; sescentorum, Ω.</a></li><script type="text/javascript">document.getElementById('note_LCL031_484_39').style.display = "none";</script></ul></section></notes></section>