<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

merito quaeri potest. Dicta sunt quippe ista vel scripta tempore, quo fuit Aethan, de cuius nomine titulum iste psalmus accepit; et idem tempus regni David fuit; ac per hoc non diceretur: <span class="italic">Ubi sunt miserationes tuae antiquae, Domine, quas iurasti David in veritate tua?</span> nisi eorum personam in se prophetia
transfiguraret qui longe postea futuri erant, quibus hoc tempus esset antiquum, quando regi David ista promissa sunt. Potest autem intellegi multas gentes, quando Christianos persequebantur, exprobrasse illis passionem Christi, quam scriptura commutationem vocat, quoniam moriendo inmortalis est factus. Potest et commutatio Christi secundum hoc accipi exprobrata Israelitis, quia, cum eorum speraretur futurus, factus est gentium, et hoc eis nunc exprobrant multae gentes, quae crediderunt in eum per testamentum novum, illis in vetustate remanentibus,
ut ideo dicatur: <span class="italic">Memento, Domine, opprobrii
servorum tuorum,</span> quia non eos obliviscente, sed potius miserante Domino et ipsi post hoc opprobrium credituri sunt.</p>
<p>Sed ille quem prius posui convenientior mihi sensus videtur. Inimicis enim Christi quibus exprobratur quod eos ad gentes transiens reliquerit Christus incongrue
vox ista coaptatur: <span class="italic">Memento, Domine, opprobrii servorum tuorum;</span> non enim servi Dei nuncupandi sunt tales Iudaei; sed eis verba ista conpetunt qui, cum graves humilitates persecutionum
</p></section><notes></notes></section>