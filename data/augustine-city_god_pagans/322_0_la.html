<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">concedit, sed pro aeterna vita muneribusque perpetuis et ipsius supernae civitatis societate colatur Deus unus et verus, rectissime istorum gloriae donati sunt, ut hi qui qualibuscumque virtutibus terrenam gloriam quaesiverunt et adquisiverunt vincerent eos qui magnis vitiis datorem verae gloriae et civitatis aeternae occiderunt atque respuerunt.</p>
<h3>XIX</h3>
<span class="label"><span class="italic">Quo inter se differant cupiditas gloriae et cupiditas dominationis.</span></span>
<p><span class="sc">Interest</span> sane inter cupiditatem humanae gloriae et cupiditatem dominationis. Nam licet proclive sit ut qui humana gloria nimium delectatur etiam domi-nari ardenter affectet, tamen qui veram licet humanarum laudum gloriam concupiscunt, dant operam bene iudicantibus non displicere. Sunt enim multa in moribus bona de quibus multi bene iudicant, quamvis ea multi non habeant; per ea bona morum nituntur ad gloriam et imperium vel dominationem, de quibus ait Sallustius: “Sed ille vera via nititur.” Quisquis autem sine cupiditate gloriae, qua veretur homo bene iudicantibus displicere, dominari atque imperare desiderat, etiam per apertissima scelera quaerit plerumque obtinere quod diligit. Proinde qui gloriam concupiscit, aut vera via nititur aut certe “dolis atque fallaciis contendit,” volens bonus videri esse, quod non est.</p>
</section><notes></notes></section>