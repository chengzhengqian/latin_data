<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">mea Deus in saecula</span> ; quod inter multa quae ab hominibus
eliguntur, ipse illi placuerit eligendus. <span class="italic">Quia ecce</span>, inquit, <span class="italic">qui longe se faciunt a te, peribunt; perdidisti omnem qui fornicatur abs te</span>, hoc est, qui multorum deorum vult esse prostibulum. Unde sequitur illud propter quod et cetera de eodem psalmo dicenda visa sunt: <span class="italic">Mihi autem adhaerere Deo bonum est</span>, non longe ire, non per plurima fornicari. Adhaerere autem Deo tunc perfectum erit cum totum quod liberandum est fuerit liberatum.</p>
<p>Nunc vero fit illud quod sequitur: <span class="italic">Ponere in Deo spem meam. Spes</span> enim <span class="italic">quae videtur, non est spes; quod enim videt quis, quid et sperat?</span> ait apostolus. <span class="italic">Si autem quod non videmus speramus, per patientiam expectamus.</span> 
In hac autem spe nunc constituti agamus quod sequitur, et simus nos quoque pro modulo nostro angeli Dei, id est nuntii eius, adnuntiantes eius voluntatem et gloriam gratiamque laudantes. Unde cum dixisset: <span class="italic">Ponere in Deo spem meam, ut adnuntiem</span>, inquit, <span class="italic">omnes laudes tuas in portis filiae Sion.</span></p>
<p>Haec est gloriosissima civitas Dei; haec unum Deum novit et colit; hanc angeli sancti adnuntiaverunt,
qui nos ad eius societatem invitaverunt civesque suos in illa esse voluerunt; quibus non placet






</p></section><notes></notes></section>