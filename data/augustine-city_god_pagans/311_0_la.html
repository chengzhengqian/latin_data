<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">videntur ut glorificentur ab hominibus, etiam Dominus ait: <span class="italic">Amen dico vobis, perceperunt mercedem suam.</span> Sic et isti privatas res suas pro re communi, hoc est re publica, et pro eius aerario contempserunt, avaritiae restiterunt, consuluerunt patriae consilio libero, neque delicto secundum suas leges neque libidini obnoxii; his omnibus artibus tamquam vera via nisi sunt ad honores imperium gloriam; honorati sunt in omnibus fere gentibus, imperii sui leges inposuerunt multis gentibus, hodieque litteris et historia gloriosi sunt paene in omnibus gentibus. Non est quod de summi et veri Dei iustitia conquerantur; <span class="italic">perceperunt mercedem suam.</span></p>
<h3>XVI</h3>
<span class="label"><span class="italic">De mercede sanctorum civium civitatis aeternae, quibus utilia sunt Romanorum exempla virtutum.</span></span>
<p><span class="sc">Merces</span> autem sanctorum longe alia est etiam hic opprobria sustinentium pro veritate Dei, quae mundi huius dilectoribus odiosa est. Illa civitas sempiterna est; ibi nullus oritur, quia nullus moritur; ibi est vera et plena felicitas, non dea, sed donum Dei; inde fidei pignus accepimus, quamdiu peregrinantes eius pulchritudini suspiramus; ibi non oritur sol super bonos et malos, sed sol iustitiae solos</p>
</section><notes></notes></section>