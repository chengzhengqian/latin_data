<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

illae tres, sicut dixi, appellantur εὐπάθειαι, istae autem quattuor πάθη.</p>
<p>Haec locutio utrum scripturis sanctis congruat cum quaererem quantum potui diligenter, illud inveni quod ait propheta: <span class="italic">Non est gaudere impiis, dicit Dominus,</span> tamquam impii laetari possint potius quam gaudere de malis quia gaudium proprie bonorum et piorum est. Item illud in evangelio: <span class="italic">Quaecumque vultis ut faciant vobis homines, haec et vos facite illis,</span> ita dictum videtur, tamquam nemo possit aliquid male vel turpiter velle sed cupere. Denique propter consuetudinem locutionis nonnulli interpretes addiderunt “bona” et ita interpretati sunt: “Quaecumque
vultis ut faciant vobis homines bona.” Cavendum
enim putaverunt ne quisquam inhonesta velit sibi fieri ab hominibus, ut de turpioribus taceam, certe luxuriosa convivia, in quibus se, si et ipse illis faciat, hoc praeceptum existimet impleturum. Sed in Graeco evangelio, unde in Latinum translatum est, non legitur “bona,” sed: <span class="italic">Quaecumque vultis ut faciant vobis homines, haec et vos facite illis;</span> credo propterea, quia in eo quod dixit <span class="italic">vultis</span> iam voluit intellegi “bona.” Non enim ait “cupitis.”</p>
<p>Non tamen semper his proprietatibus locutio nostra frenanda est, sed interdum his utendum est. Et



</p></section><notes></notes></section>