<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">In quo detraximus de te? Dixistis: Vanus est omnis qui servit Deo, et quid plus quia custodivimus observationes
eius, et quia ambulavimus supplicantes ante faciem Domini omnipotentis? Et nunc nos beatificamus alienos, et reaedificantur omnes qui faciunt iniqua; et adversati sunt Deo, et salvi facti sunt. Haec oblocuti sunt qui timebant Dominum, unusquisque ad proximum suum; et animadvertit Dominus et audivit; et scripsit librum memoriae in conspectu suo eis qui timent Dominum et reverentur nomen eius.</span> Isto libro significatum est testamentum novum.</p>
<p>Denique quod sequitur audiamus: <span class="italic">Et erunt mihi, dicit Dominus omnipotens, in diem quam ego facio in adquisitionem, et eligam eos sicut eligit homo filium suum servientem sibi; et convertimini, et videbitis inter iustum et iniustum, et inter servientem Deo et non servientem. Quoniam ecce dies venit ardens sicut clibanus et concremabit
eos, et erunt omnes alienigenae et omnes facientes iniquitatem stipula, et incendet illos dies qui adveniet, dicit Dominus omnipotens; et non derelinquetur eorum radix neque sarmentum. Et orietur vobis timentibus nomen meum sol iustitiae, et sanitas in pinnis eius; et exibitis et exultabitis sicut vituli ex vinculis resoluti; et conculcabitis iniquos, et erunt cinis sub pedibus vestris in die, in quo ego facio, dicit Dominus omnipotens.</span> Hic est qui dicitur dies iudicii; de quo suo loco, si Deus voluerit, loquemur uberius.</p>
</section><notes></notes></section>