<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ullis suis operibus sanctificare, sed in requie sua, quae non habet vesperam; neque enim ulla creatura est, ut etiam ipsa aliter in Dei Verbo, aliter in se cognita faciat aliam velut diurnam, aliam velut vespertinam notitiam.</p>
<p>De septenarii porro numeri perfectione dici quidem
plura possunt; sed et liber iste iam prolixus est, et vereor ne occasione comperta scientiolam nostram leviter magis quam utiliter iactare velle videamur. Habenda est itaque ratio moderationis atque gravitatis
ne forte, cum de numero multum loquimur, mensuram et pondus neglegere iudicemur. Hoc itaque
satis sit admonere, quod totus inpar primus numerus ternarius est, totus par quaternarius; ex quibus duobus septenarius constat. Ideo pro universo
saepe ponitur, sicuti est: <span class="italic">Septiens cadet iustus, et resurget</span> ; id est: Quotienscumque ceciderit, non peribit; quod non de iniquitatibus, sed de tribulationibus
ad humilitatem perducentibus intellegi voluit; et: <span class="italic">Septiens in die laudabo te</span> ; quod alibi alio modo dictum est: <span class="italic">Semper laus eius in ore meo</span> ; et multa huius modi in divinis auctoritatibus reperiuntur,
in quibus septenarius numerus, ut dixi, pro cuiusque rei universitate poni solet. Propter hoc eodem saepe numero significatur Spiritus sanctus, de quo Dominus ait: <span class="italic">Docebit vos omnem veritatem.</span> Ibi requies Dei, qua requiescitur in Deo. In toto quippe, id est in plena perfectione, requies; in parte





</p></section><notes></notes></section>