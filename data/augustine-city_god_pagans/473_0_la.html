<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VI</h3>
<span class="label"><span class="italic">De Platonicorum sensu in ea parte philosophiae quae physica nominatur.</span></span>
<p><span class="sc">Viderunt</span> ergo isti philosophi quos ceteris non inmerito fama atque gloria praelatos videmus nullum corpus esse Deum, et ideo cuncta corpora transcenderunt quaerentes Deum. Viderunt quidquid mutabile est non esse summum Deum, et ideo animam omnem mutabilesque omnes spiritus transcenderunt
quaerentes summum Deum. Deinde viderunt omnem speciem in re quacumque mutabili, qua est quidquid illud est, quoquo modo et qualiscumque
natura est, non esse posse nisi ab illo qui vere est quia incommutabiliter est, ac per hoc sive universi mundi corpus figuras qualitates ordinatumque motum et elementa disposita a caelo usque ad terram et quaecumque corpora in eis sunt, sive omnem vitam, vel quae nutrit et continet, qualis est in arboribus, vel quae et hoc habet et sentit, qualis est in pecoribus, vel quae et haec habet et intellegit, qualis est in hominibus, vel quae nutritorio subsidio non indiget, sed tantum continet sentit intellegit, qualis est in angelis, nisi ab illo esse non posse qui simpliciter est; quia non aliud illi est esse, aliud vivere, quasi


</p></section><notes></notes></section>