<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quod ab homine fit in hac vita, <span class="italic">sive bonum sive malum, Deus adducet in iudicium in omni despecto</span>, id est in omni etiam qui contemptibilis hic videtur et ideo nec videtur; quoniam Deus et ipsum videt nec eum despicit nec cum iudicat praeterit.</p>
<h3><span class="ac">IV</span></h3>
<span class="label"><span class="italic">Quod ad disserendum de novissimo iudicio Dei novi primum testamenti ac deinde veteris testimonia prolaturus sit.</span></span>
<p><span class="sc">Huius</span> itaque ultimi iudicii Dei testimonia de scripturis
sanctis, quae ponere institui, prius eligenda sunt de libris instrumenti novi, postea de veteris. Quamvis
enim vetera priora sint tempore, nova tamen anteponenda
sunt dignitate, quoniam illa vetera praeconia
sunt novorum. Nova igitur ponentur prius, quae ut firmius probemus adsumentur et vetera. In veteribus habentur lex et prophetae, in novis evangelium
et apostolicae litterae. Ait autem apostolus: <span class="italic">Per legem enim cognitio peccati. Nunc autem sine lege iustitia Dei manifestata est, testificata per legem et prophetas; iustitia autem Dei per fidem Iesu Christi in omnes qui credunt.</span> Haec iustitia Dei ad novum pertinet
testamentum et testimonium habet a veteribus libris, hoc est lege ac prophetis. Prius igitur ipsa causa ponenda est, et postea testes introducendi.


</p></section><notes></notes></section>