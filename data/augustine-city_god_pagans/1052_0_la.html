<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

octo enumerentur, ex duobus eorum tantum filii nati commemorantur, et cum filii Cham quattuor nominentur, ex tribus tantum qui nati sunt adiciuntur,
et cum filii Sem nominentur sex, duorum tantum posteritas adtexitur? Numquid ceteri sine filiis remanserunt? Absit hoc credere; sed gentes, propter quas commemorari digni essent, non utique fecerunt quia, sicut nascebantur, aliis gentibus addebantur.</p>
<h3>IV</h3>
<span class="label"><span class="italic">De diversitate linguarum principioque Babylonis.</span></span>
<p><span class="sc">Cum</span> ergo in suis linguis istae gentes fuisse referantur,
redit tamen narrator ad illud tempus quando una lingua omnium fuit, et inde iam exponit quid acciderit ut linguarum diversitas nasceretur. <span class="italic">Et erat, inquit, omnis terra labium unum et vox una omnibus. Et factum est, cum moverent ipsi ab Oriente, invenerunt campum in terra Sennaar, et habitaverunt ibi. Et dixit homo proximo: Venite, faciamus lateres et coquamus illos igni. Et facti sunt illis lateres in lapidem, et bitumen
erat illis lutum, et dixerunt: Venite, aedificemus nobismet ipsis civitatem et turrem, cuius caput erit usque ad caelum, et faciamus nostrum nomen antequam dispergamur
in faciem omnis terrae. Et descendit Dominus videre civitatem et turrem quam aedificaverunt filii</span>
</p></section><notes></notes></section>