<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

leges, vel astutia qua ipsos homines falleremus, sed ut per illam disceremus non putare nos esse sine peccatis, etiamsi a criminibus essemus inmunes; sicut etiam legis veteris sacerdotes hoc ipsum Deus de sacrificiis admonuit, quae iussit eos primum pro suis deinde pro populi offerre peccatis.</p>
<p>Nam et ipsa verba tanti magistri et Domini nostri vigilanter intuenda sunt. Non enim ait: “Si dimiseritis peccata hominibus, et pater vester dimittet vobis qualiacumque peccata,” sed ait: <span class="italic">Peccata vestra.</span> Cotidianam quippe orationem docebat
et iustificatis utique discipulis loquebatur. Quid est ergo: <span class="italic">Peccata vestra</span> nisi “peccata sine quibus nec vos eritis qui iustificati et sanctificati estis”? Ubi ergo illi qui per hanc orationem occasionem perpetrandorum 
cotidie scelerum quaerunt dicunt Dominum significasse etiam magna peccata, quoniam non dixit: “Dimittet vobis parva,” sed <span class="italic">peccata vestra,</span> ibi nos considerantes qualibus loquebatur et audientes dictum <span class="italic">Peccata vestra</span> nihil aliud debemus existimare quam parva, quoniam talium iam non erant magna. Verum tamen nec ipsa magna, a quibus omnino mutatis in melius moribus recedendum est, dimittuntur orantibus nisi fiat quod ibi dicitur: <span class="italic">Sicut et nos dimittimus debitoribus nostris.</span> Si enim minima peccata sine quibus non est etiam vita iustorum aliter non remittuntur, quanto magis multis et magnis criminibus involuti, etiamsi ea perpetrare


</p></section><notes></notes></section>