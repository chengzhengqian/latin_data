<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Item discipulis suis: <span class="italic">Amen</span>, inquit, <span class="italic">dico vobis, quod vos, qui secuti estis me, in regeneratione, cum sederit filius hominis in sede maiestatis suae, sedebitis et vos super sedes duodecim iudicantes duodecim tribus Israel.</span> Hic discimus cum suis discipulis iudicaturum Iesum. Unde et alibi Iudaeis dixit: <span class="italic">Si ego in Beelzebub eicio daemonia, filii vestri in quo eiciunt? Ideo ipsi iudices erunt vestri.</span> Nec quoniam super duodecim sedes sessuros esse ait, duodecim solos homines cum illo iudicaturos putare debemus. Duodenario quippe numero universa quaedam significata est iudicantium multitudo propter duas partes numeri septenarii, quo significatur plerumque universitas; quae duae partes, id est tria et quattuor, altera per alteram multiplicatae
duodecim faciunt, nam et quattuor ter et tria quater duodecim sunt, et si qua alia huius duodenarii numeri, quae ad hoc valeat, ratio reperitur. Alioquin,
quoniam in locum Iudae traditoris apostolum Matthiam legimus ordinatum, apostolus Paulus, qui plus omnibus illis laboravit, ubi ad iudicandum sedeat non habebit; qui profecto cum aliis sanctis ad numerum iudicum se pertinere demonstrat, cum dicit: <span class="italic">Nescitis quia angelos iudicabimus?</span> De ipsis quoque iudicandis in hoc numero duodenario similis causa est. Non enim quia dictum est: <span class="italic">Iudicantes duodecim tribus Israel</span>, tribus Levi, quae tertia decima est, ab eis iudicanda non erit, aut solum illum populum, non etiam gentes ceteras iudicabunt. Quod autem ait: <span class="italic">In regeneratione</span>, procul dubio mortuorum resurrectionem
nomine voluit regenerationis intellegi. Sic






</p></section><notes></notes></section>