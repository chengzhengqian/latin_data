<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

castus permanens in saeculum saeculi, si erit et in futuro saeculo, (nam quo alio modo potest intellegi permanere in saeculum saeculi?) non est timor exterrens
a malo quod accidere potest, sed tenens in bono quod amitti non potest.</p>
<p>Ubi enim boni adepti amor inmutabilis est, profecto,
si dici potest, mali cavendi timor securus est. Timoris quippe casti nomine ea voluntas significata est qua nos necesse erit nolle peccare, et non sollicitudine
infirmitatis ne forte peccemus, sed tranquillitate
caritatis cavere peccatum. Aut si nullius omnino generis timor esse poterit in illa certissima securitate perpetuorum feliciumque gaudiorum, sic est dictum: <span class="italic">Timor Domini castus permanens in saeculum
saeculi, quem ad modum dictum est: Patientia pauperum non peribit in aeternum.</span> Neque enim aeterna erit ipsa patientia, quae necessaria non est nisi ubi toleranda sunt mala, sed aeternum erit quo per patientiam pervenitur. Ita fortasse timor castus in saeculum saeculi dictus est permanere, quia id permanebit quo timor ipse perducit.</p>
<p>Quae cum ita sint, quoniam recta vita ducenda est qua perveniendum sit ad beatam, omnes affectus istos vita recta rectos habet, perversa perversos. Beata vero eademque aeterna amorem habebit et gaudium non solum rectum verum etiam certum, timorem autem ac dolorem nullum. Unde iam apparet utcumque quales esse debeant in hac peregrinatione




</p></section><notes></notes></section>