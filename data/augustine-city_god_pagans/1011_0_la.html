<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

pubertatem quae centum vel amplius annos vacaret a fetibus? Nam si non intendebat auctor libri huius aliquem ad quem necessario perduceret seriem generationum, sicut in illis quae veniunt de semine Seth intendebat pervenire ad Noe, a quo rursus ordo necessarius sequeretur, quid opus erat praetermittere primogenitos filios ut perveniretur ad Lamech, in cuius filiis finitur illa contextio, octava generatione scilicet ex Adam, septima ex Cain, quasi esset inde aliquid deinceps conectendum unde perveniretur vel ad Israeliticum populum, in quo caelesti civitati etiam terrena Hierusalem figuram propheticam praebuit, vel ad Christum <span class="italic">secundum carnem,
qui est super omnia Deus benedictus in saecula</span>, supernae Hierusalem fabricator atque regnator, cum tota progenies Cain diluvio sit deleta?</p>
<p>Unde videri potest in eodem ordine generationum primogenitos fuisse commemoratos. Cur ergo tam pauci sunt? Non enim usque ad diluvium tot esse potuerunt, non vacantibus usque ad centenariam pubertatem patribus ab officio generandi si non erat tunc proportione longaevitatis illius etiam sera pubertas. Ut enim peraeque triginta annorum fuerint cum filios generare coeperunt, octiens triceni

.

</p></section><notes></notes></section>