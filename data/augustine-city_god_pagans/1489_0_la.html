<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quidem et ignis et gladius et vulnus accipi in bono. Nam et ignem Dominus velle se dixit mittere in mundum, et visae sunt illis linguae divisae velut ignis, quando venit Spiritus sanctus, et: <span class="italic">Non veni</span>, inquit idem Dominus, <span class="italic">pacem mittere in terram, sed gladium</span>, et sermonem Dei dicit scriptura gladium bis acutum propter aciem geminam testamentorum duorum, et in cantico canticorum caritate se dicit sancta ecclesia vulneratam, velut amoris impetu sagittatam. Sed hic cum legimus vel audimus ultorem Dominum esse venturum, quem ad modum haec intellegenda sint clarum est.</p>
<p>Deinde breviter commemoratis eis qui per hoc iudicium consumentur, sub figura ciborum in lege vetere vetitorum, a quibus se non abstinuerunt, peccatores impiosque significans recapitulat ab initio gratiam novi testamenti a primo Salvatoris adventu usque ad ultimum iudicium, de quo nunc agimus, perducens finiensque sermonem. Narrat namque Dominum dicere se venire ut congreget omnes gentes, easque venturas et visuras eius gloriam. <span class="italic">Omnes enim</span>, sicut dicit apostolus, <span class="italic">peccaverunt et egent gloria Dei.</span> Et relicturum se dicit super eos signa quae utique mirantes credant in eum; et emissurum ex illis salvatos in gentes diversas et longinquas insulas, quae non audierunt nomen eius neque viderunt
eius gloriam; et adnuntiaturos gloriam eius in gentibus et adducturos fratres istorum quibus loquebatur,









</p></section><notes></notes></section>