<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Hoc in eadem epistula evidentius ita ponit: <span class="italic">Per hominem mors et per hominem resurrectio mortuorum. Sicut enim in Adam omnes moriuntur, sic et in Christo omnes vivificabuntur,</span> iam utique in corpore spiritali quod erit in spiritum vivificantem, non quia omnes qui in Adam moriuntur membra erunt Christi (ex illis enim multo plures secunda in aeternum morte plectentur), sed ideo dictum est <span class="italic">omnes</span> atque <span class="italic">omnes,</span> quia, sicut nemo corpore animali nisi in Adam moritur, ita nemo corpore spiritali nisi in Christo vivificatur.</p>
<p>Proinde nequaquam putandum est nos in resurrectione
tale corpus habituros quale habuit homo primus ante peccatum; nec illud quod dictum est: <span class="italic">Qualis terrenus, tales et terreni,</span> secundum id intellegendum
quod factum est admissione peccati. Non enim existimandum est eum, priusquam peccasset, spiritale corpus habuisse et peccati merito in animale mutatum. Ut enim hoc putetur, parum adtenduntur
tanti verba doctoris, qui ait: <span class="italic">Si est corpus animale, est et spiritale; sic et</span> <a class="footnoteLink" href="#note_LCL414_234_1" id="target_note_LCL414_234_1"><sup>1</sup></a> <span class="italic">scriptum est: Factus est primus homo Adam in animam viventem.</span> Numquid hoc post peccatum factum est, cum sit ista hominis prima conditio, de qua beatissimus Paulus ad corpus animale monstrandum hoc testimonium legis adsumpsit?</p>
</section><notes><section class="footnotes"><ul><li class="note" id="note_LCL414_234_1"><a class="footnoteCrossrefLink" href="#target_note_LCL414_234_1" title="Click to highlight in text"><sup class="lineRef">1</sup>sic et <span class="italic">most MSS.</span> : sicut <span class="italic">a few MSS. See above, p.</span> 228, <span class="italic">note</span> 2.</a></li><script type="text/javascript">document.getElementById('note_LCL414_234_1').style.display = "none";</script></ul></section></notes></section>