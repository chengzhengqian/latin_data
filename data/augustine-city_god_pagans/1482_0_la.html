<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

inmortalitatem, ipse apostolus nos videtur urgere, ubi dicit: <span class="italic">In Christo omnes vivificabuntur;</span> cum alio loco de ipsa loquens resurrectione corporum dicat: <span class="italic">Tu quod seminas non vivificatur, nisi moriatur.</span></p>
<p>Quo modo igitur quos viventes hic Christus inveniet
per inmortalitatem in illo vivificabuntur, etsi non moriantur, cum videamus propter hoc esse dictum: <span class="italic">Tu quod seminas non vivificatur, nisi moriatur?</span> Aut si recte non dicimus seminari nisi ea corpora hominum quae moriendo quoquo modo revertuntur in terram (sicut sese habet etiam illa in transgressorem
patrem generis humani divinitus prolata sententia:
<span class="italic">Terra es et in terram ibis</span>), fatendum est istos quos nondum de corporibus egressos cum veniet Christus inveniet et istis verbis apostoli et illis de genesi non teneri quoniam sursum in nubibus rapti non utique seminantur, quia nec eunt in terram nec redeunt, sive nullam prorsus experiantur mortem sive paululum in aere moriantur.</p>
<p>Sed aliud rursus occurrit quod idem dixit apostolus, cum de resurrectione corporum ad Corinthios loqueretur:
<span class="italic">Omnes resurgemus</span>, vel sicut alii codices habent: <span class="italic">Omnes dormiemus.</span> Cum ergo nec resurrectio fieri, nisi mors praecesserit, possit, nec dormitionem possimus illo loco intellegere nisi mortem, quo modo omnes vel dormient vel resurgent, si tam multi quos in corpore inventurus est Christus nec dormient nec resurgent? Si ergo sanctos qui reperientur Christo veniente viventes eique in obviam rapientur crediderimus





</p></section><notes></notes></section>