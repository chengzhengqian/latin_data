<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

non videmus, credentes autem pro modulo capacitatis humanae longe minus quam sunt atque incomparabiliter
cogitamus. <span class="italic">Et videbitis</span>, inquit, <span class="italic">et gaudebit cor vestrum.</span> Hic creditis, ibi videbitis.</p>
<p>Sed quoniam dixit: <span class="italic">Et gaudebit cor vestrum</span>, ne putaremus illa bona Hierusalem ad nostrum tantummodo
spiritum pertinere: <span class="italic">Et ossa</span>, inquit, <span class="italic">vestra ut herba exorientur</span>, ubi resurrectionem corporum strinxit, velut quod non dixerat reddens; neque enim cum viderimus fiet, sed cum fuerit facta videbimus. Nam et de caelo novo ac terra nova iam supra dixerat, dum ea quae sanctis promittuntur in fine saepe ac multiformiter diceret. <span class="italic">Erit</span>, inquit, <span class="italic">caelum novum et terra nova, et non erunt memores priorum, nec ascendet in cor ipsorum, sed laetitiam et exultationem invenient in ea. Ecce ego faciam Hierusalem exultationem et populum meum laetitiam; et exultabo in Hierusalem et laetabor in populo meo; et ultra non audietur in illa vox fletus</span>, et cetera quae quidam ad illos carnales mille annos referre conantur. Locutiones enim tropicae propriis prophetico more miscentur, ut ad intellectum spiritalem
intentio sobria cum quodam utili ac salubri labore perveniat; pigritia vero carnalis vel ineruditae atque inexercitatae tarditas mentis contenta litterae superficie nihil putat interius requirendum. Haec de propheticis verbis, quae ante istum locum scripta sunt, satis dixerim.</p>
<p>In hoc autem loco, unde ad illa digressi sumus, cum


</p></section><notes></notes></section>