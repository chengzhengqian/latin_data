<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tempora quando Michaeam prophetasse ex eius litteris constat; quod errore neglegenter describentium
labores alienos existimo contigisse; duos vero alios commemoratos in codicibus chronicorum quos habuimus non potuimus invenire. Tamen quia canone continentur, nec ipsi oportet praetereantur a nobis.</p>
<p>Abdias, quantum ad scripturam eius adtinet, omnium brevissimus prophetarum, adversus Idumaeam
loquitur, gentem scilicet Esau, ex duobus geminis filiis Isaac, nepotibus Abrahae, maioris illius reprobati. Porro si Idumaeam modo locutionis quo intellegitur a parte totum accipiamus positam esse pro gentibus, possumus de Christo agnoscere quod ait inter cetera: <span class="italic">In monte autem Sion erit salus et erit sanctum;</span> et paulo post in fine ipsius prophetiae: <span class="italic">Et ascendent,</span> inquit, <span class="italic">resalvati ex monte Sion, ut defendant montem Esau, et erit Domino regnum.</span> Apparet quippe id esse completum, cum resalvati ex monte Sion, id est ex Iudaea credentes in Christum, qui praecipue agnoscuntur apostoli, ascenderunt ut defenderent montem Esau. Quo modo defenderent, nisi per evangelii praedicationem salvos faciendo eos qui crediderunt, ut eruerentur de potestate tenebrarum et transferrentur in regnum Dei? Quod consequenter
expressit addendo: <span class="italic">Et erit Domino regnum.</span> Mons enim Sion Iudaeam significat, ubi futura praedicta est salus et sanctum, quod est Christus Iesus. Mons


</p></section><notes></notes></section>