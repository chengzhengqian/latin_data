<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

hoc intellegi voluit, quod Spiritus sanctus non tantum sit Patris verum etiam ipsius Unigeniti Spiritus. Idem ipse quippe Spiritus et Patris et Filii, cum quo est trinitas Pater et Filius et Spiritus sanctus,<a class="footnoteLink" href="#note_LCL414_242_1" id="target_note_LCL414_242_1"><sup>1</sup></a> non creatura, sed Creator. Neque enim flatus ille corporeus
de carnis ore procedens substantia erat Spiritus sancti atque natura, sed potius significatio qua intellegeremus, ut dixi, Spiritum sanctum Patri esse Filioque communem quia non sunt eis singulis singuli, sed unus amborum est.</p>
<p>Semper autem iste Spiritus in scripturis sanctis Graeco vocabulo πνεῦμα dicitur, sicut eum et hoc loco Iesus appellavit, quando eum corporalis sui oris flatu significans discipulis dedit. Et locis omnibus divinorum
eloquiorum non mihi aliter umquam nuncupatus
occurrit. Hic vero ubi legitur: <span class="italic">Et finxit Deus hominem pulverem de terra et insufflavit</span> (sive <span class="italic">inspiravit</span>) <span class="italic">in faciem eius spiritum vitae,</span> non ait Graecus πνεῦμα, quod solet dici Spiritus sanctus, sed πνοήν, quod nomen in creatura quam in Creatore frequentius legitur. Unde nonnulli etiam Latini propter differentiam
hoc vocabulum non spiritum, sed flatum appellare maluerunt.</p>
<p>Hoc enim est in Graeco etiam illo loco apud Esaiam ubi Deus dicit: <span class="italic">Omnem flatum ego feci</span>, omnem animam



</p></section><notes><section class="footnotes"><ul><li class="note" id="note_LCL414_242_1"><a class="footnoteCrossrefLink" href="#target_note_LCL414_242_1" title="Click to highlight in text"><sup class="lineRef">1</sup>et Spiritus sanctus <span class="italic">perhaps to be deleted, according to Weyman.</span></a></li><script type="text/javascript">document.getElementById('note_LCL414_242_1').style.display = "none";</script></ul></section></notes></section>