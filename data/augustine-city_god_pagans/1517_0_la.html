<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">qui servierant eis; et cognoscetis quia Dominus omnipotens
misit me.</span> Ecce dicit Dominus omnipotens a Domino omnipotente se missum. Quis hic audeat intellegere nisi Christum loquentem, scilicet ovibus quae perierant domus Israel? Ait namque in evangelio: <span class="italic">Non sum missus nisi ad oves quae perierunt domus Israel;</span> quas hic comparavit pupillae oculi Dei propter excellentissimum dilectionis affectum, ex quo genere ovium etiam ipsi apostoli fuerunt. Sed post gloriam resurrectionis utique suae (quae antequam fieret, ait evangelista: <span class="italic">Iesus nondum erat glorificatus</span>) etiam super gentes missus est in apostolis suis, ac sic impletum est quod in psalmo legitur: <span class="italic">Erues me de contradictionibus populi, constitues me in caput gentium,</span> ut qui spoliaverant Israelitas quibusque Israelitae servierant, quando sunt gentibus subditi, non vicissim eodem modo spoliarentur, sed ipsi spolia fierent Israelitarum (hoc enim apostolis promiserat dicens: <span class="italic">Faciam vos piscatores hominum,</span> et uni eorum: <span class="italic">Ex hoc iam, inquit, homines eris capiens);</span> spolia ergo fierent, sed in bonum, tamquam erepta vasa illi forti, sed fortius alligato.</p>
<p>Item per eundem prophetam Dominus loquens: <span class="italic">Et erit, inquit, in die illa quaeram auferre omnes gentes quae veniunt contra Hierusalem, et effundam super domum David et super habitatores Hierusalem spiritum gratiae et misericordiae; et aspicient ad me pro eo quod insultaverunt,</span>
</p></section><notes></notes></section>