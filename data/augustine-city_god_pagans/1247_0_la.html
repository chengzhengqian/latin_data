<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XV</h3>
<span class="label"><span class="italic">De occasu regni Argivorum, quo tempore apud Laurentes Picus Saturni filius regnum patris primus accepit.</span></span>
<p><span class="sc">Per</span> ea tempora regnum finitum est Argivorum, translatum ad Mycenas, unde fuit Agamemnon, et exortum est regnum Laurentum, ubi Saturni filius Picus regnum primus accepit, iudicante apud Hebraeos femina Debbora; sed per illam Dei spiritus id agebat; nam etiam prophetissa erat, cuius prophetia
minus aperta est, quam ut possimus eam sine diuturna expositione de Christo demonstrare prolatam.
Iam ergo regnabant Laurentes utique in Italia, ex quibus evidentior ducitur origo Romana post Graecos; et tamen adhuc regnum Assyrium permanebat, ubi erat rex vicensimus et tertius Lampares, cum primus Laurentum Picus esse coepisset.</p>
<p>De huius Pici patre Saturno viderint quid sentiant talium deorum cultores qui negant hominem fuisse; de quo et alii scripserunt quod ante Picum filium suum in Italia ipse regnaverit, et Vergilius notioribus litteris dicit:</p>
<blockquote><p><span class="line">Is genus indocile et dispersum montibus altis</span><span class="linebreak"></span>
<span class="line">Composuit legesque dedit Latiumque vocari</span><span class="linebreak"></span>
<span class="line">Maluit, his quoniam latuisset tutus in oris.</span><span class="linebreak"></span>
<span class="line">Aurea quae perhibent illo sub rege fuere</span><span class="linebreak"></span>
<span class="line">Saecula.</span><span class="linebreak"></span></p></blockquote>
</section><notes></notes></section>