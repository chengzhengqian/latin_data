<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad liberam civitatem, ex quibus est in carne progenitus. Principes illius civitatis mane manducantes, id est ante horam congruam, quia non expectant oportunam quae vera est in futuro saeculo felicitatem, festinanter beari huius saeculi celebritate cupientes; principes autem civitatis Christi tempus non fallacis beatitudinis patienter expectant. Hoc ait: <span class="italic">In fortitudine, et non in confusione,</span> quia non eos fallit spes de qua dicit apostolus: <span class="italic">Spes autem non confundit;</span> dicit et psalmus: <span class="italic">Etenim qui te expectant, non confundentur.</span></p>
<p>Iam vero canticum canticorum spiritalis quaedam sanctarum est voluptas mentium in coniugio illius regis et reginae civitatis, quod est Christus et ecclesia. Sed haec voluptas allegoricis tegminibus involuta est, ut desideretur ardentius nudeturque iucundius, et appareat sponsus, cui dicitur in eodem cantico: <span class="italic">Aequitas dilexit te,</span> et sponsa, quae ibi audit: <span class="italic">Caritas in deliciis tuis.</span> Tacita multa transimus cura huius operis terminandi.</p>
<h3>XXI</h3>
<span class="label"><span class="italic">De regibus post Salomonem sive in Iuda sive in Israel.</span></span>
<p><span class="sc">Ceteri</span> post Salomonem reges Hebraeorum vix inveniuntur per aliqua aenigmata dictorum suorum rerumve gestarum, quod ad Christum et ecclesiam





</p></section><notes></notes></section>