<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">potuerimus, eos ad Dominum saniores purioresque mittamus?</p>
<p>Porro si quisquis hoc adgrediendum et suadendum putat, non dico desipit, sed insanit, qua tandem fronte homini dicit: “Interfice te, ne parvis tuis peccatis adicias gravius, dum vivis sub domino barbaris moribus
inpudico,” qui non potest nisi sceleratissime dicere: “Interfice te peccatis tuis omnibus absolutis, ne rursus talia vel etiam peiora committas, dum vivis in mundo tot inpuris voluptatibus inlecebroso, tot nefandis crudelitatibus furioso, tot erroribus et terroribus inimico”? Hoc quia nefas est dicere, nefas est profecto se occidere. Nam si hoc sponte faciendi ulla causa iusta esse posset, procul dubio iustior quam ista non esset. Quia vero nec ista est, ergo nulla est.</p>
<h3>XXVIII</h3>
<span class="label"><span class="italic">Quo iudicio Dei in corpora continentium libido hostilis peccare permissa sit.</span></span>
<p><span class="sc">Non</span> itaque vobis, o fideles Christi, sit taedio vita vestra, si ludibrio fuit hostibus castitas vestra. Habetis magnam veramque consolationem, si fidam conscientiam retinetis non vos consensisse peccatis eorum qui in vos peccare permissi sunt. Quod si forte, cur permissi sint, quaeritis. alta quidem est providentia creatoris mundi atque rectoris,</p>
</section><notes></notes></section>