<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">brarum et manifestabit cogitationes cordis, et tunc laus erit unicuique a Deo.</span></p>
<h3>XXX</h3>
<span class="label"><span class="italic">De aeterna felicitate civitatis Dei sabbatoque perpetuo.</span></span>
<p><span class="sc">Quanta</span> erit illa felicitas, ubi nullum erit malum, nullum latebit bonum, vacabitur Dei laudibus, qui erit omnia in omnibus! Nam quid aliud agatur, ubi neque ulla desidia cessabitur neque ulla indigentia laborabitur, nescio. Admoneor etiam sancto cantico, ubi lego vel audio: <span class="italic">Beati, qui habitant in domo tua, in saecula saeculorum laudabunt te.</span> Omnia membra et viscera incorruptibilis corporis, quae nunc videmus per usus necessitatis varios distributa, quoniam tunc non erit ipsa necessitas, sed plena certa, secura sempiterna felicitas, proficient laudibus Dei. Omnes quippe illi, de quibus iam sum locutus, qui nunc latent, harmoniae corporalis numeri non latebunt, intrinsecus et extrinsecus per corporis cuncta dispositi, et cum ceteris rebus quae ibi magnae atque mirabiles videbuntur rationales mentes in tanti artificis laudem rationabilis pulchritudinis delectatione succendent.</p>
<p>Qui motus illic talium corporum sint futuri, temere definire non audeo, quod excogitare non valeo; tamen et motus et status, sicut ipsa species, decens erit,




</p></section><notes></notes></section>