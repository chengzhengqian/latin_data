<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">tantum erat maeroris, quantum laetitiae quia ceteri non timebant.</p>
<p>Sed in quibusdam eorum, qui mori iussi erant, etiam ipsa licet crudelis ceterorum securitas genera mortium exquisita congemuit. Quendam enim sine ferro laniantium manus diripuerunt, inmanius homines hominem vivum quam bestiae solent discerpere cadaver abiectum. Alius oculis effossis et particulatim
membris amputatis in tantis cruciatibus diu vivere vel potius diu mori coactus est. Subhastatae sunt etiam, tamquam villae, quaedam nobiles civitates; una vero, velut unus reus duci iuberetur, sic tota iussa est trucidari. Haec facta sunt in pace post bellum, non ut acceleraretur obtinenda victoria, sed ne contemneretur obtenta. Pax cum bello de crudelitate
certavit et vicit. Illud enim prostravit armatos,
ista nudatos. Bellum erat, ut qui feriebatur, si posset, feriret; pax autem, non ut qui evaserat viveret, sed ut moriens non repugnaret.</p>
<h3>XXIX</h3>
<span class="label"><span class="italic">De comparatione Gothicae inruptionis cum eis cladibus quas Romani vel a Gallis vel a bellorum civilium auctoribus acceperunt.</span></span>
<p><span class="sc">Quae</span> rabies exterarum gentium, quae saevitia barbarorum
huic de civibus victoriae civium comparari potest? Quid Roma funestius taetrius amariusque</p>
</section><notes></notes></section>