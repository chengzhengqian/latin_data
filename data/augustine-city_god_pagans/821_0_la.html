<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ipsa fides enervaretur, quae tunc est fides quando expectatur in spe quod in re nondum videtur.</p>
<p>Fidei autem robore atque certamine, in maioribus dumtaxat aetatibus, etiam mortis fuerat superandus timor, quod in sanctis martyribus maxime eminuit. Cuius profecto certaminis esset nulla victoria, nulla gloria (quia nec ipsum omnino posset esse certamen) si post lavacrum regenerationis iam sancti non possent mortem perpeti corporalem. Cum parvulis autem baptizandis quis non ad Christi gratiam propterea
potius curreret, ne a corpore solveretur? Atque ita non invisibili praemio probaretur fides, sed iam nec fides esset, confestim sui operis quaerendo et sumendo mercedem.</p>
<p>Nunc vero maiore et mirabiliore gratia Salvatoris in usus iustitiae peccati poena conversa est. Tunc enim dictum est homini: Morieris, si peccaveris, nunc dicitur martyri: Morere, ne pecces. Tunc dictum est: Si mandatum transgressi fueritis, morte moriemini, nunc dicitur: Si mortem recusaveritis, mandatum transgrediemini.<a class="footnoteLink" href="#note_LCL414_146_1" id="target_note_LCL414_146_1"><sup>1</sup></a> Quod tunc timendum fuerat ut non peccaretur, nunc suscipiendum est ne peccetur.</p>
<p>Sic per ineffabilem Dei misericordiam et ipsa poena vitiorum transit in arma virtutis et fit iusti meritum etiam supplicium peccatoris. Tunc enim mors est




</p></section><notes><section class="footnotes"><ul><li class="note" id="note_LCL414_146_1"><a class="footnoteCrossrefLink" href="#target_note_LCL414_146_1" title="Click to highlight in text"><sup class="lineRef">1</sup>transgredimini <span class="italic">some MSS.</span></a></li><script type="text/javascript">document.getElementById('note_LCL414_146_1').style.display = "none";</script></ul></section></notes></section>