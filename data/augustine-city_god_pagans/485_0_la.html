<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

dicit amatorem Dei esse philosophum, nihil sic illis sacris litteris flagrat; et maxime illud—quod et me plurimum adducit ut paene assentiar Platonem illorum
librorum expertem non fuisse—, quod, cum ad sanctum Moysen ita verba Dei per angelum perferantur,
ut quaerenti quod sit nomen eius qui eum pergere praecipiebat ad populum Hebraeum ex Aegypto liberandum, respondeatur, <span class="italic">Ego sum qui sum, et dices filiis Israel: Qui est, misit me ad vos,</span> tamquam
in eius comparatione qui vere est quia incommutabilis
est, ea quae mutabilia facta sunt non sint, vehementer hoc Plato tenuit et diligentissime commendavit.
Et nescio utrum hoc uspiam reperiatur in libris eorum qui ante Platonem fuerunt, nisi ubi dictum est, <span class="italic">Ego sum qui sum, et dices eis: Qui est, misit me ad vos.</span></p>
<h3>XII</h3>
<span class="label"><span class="italic">Quod etiam Platonici, licet de uno vero Deo bene senserint, multis tamen diis sacra facienda censuerint.</span></span>
<p><span class="sc">Sed</span> undecumque ille ista didicerit, sive praecedentibus
eum veterum libris sive potius, quo modo dicit apostolus, <span class="italic">quia quod notum est Dei manifestum est in illis; Deus enim illis manifestavit; invisibilia enim</span>
</p></section><notes></notes></section>