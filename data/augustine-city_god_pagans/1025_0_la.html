<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Quod autem ait: <span class="italic">Et generabant sibi</span>, satis ostendit quod prius, antequam sic caderent filii Dei, Deo generabant, non sibi, id est non dominante libidine coeundi, sed serviente officio propagandi, non familiam fastus sui, sed cives civitatis Dei, quibus adnuntiarent tamquam angeli Dei ut ponerent in Deo spem suam, similes illius qui natus est de Seth, filius resurrectionis, et speravit invocare nomen Domini Dei; in qua spe essent cum suis posteris coheredes aeternorum bonorum et sub Deo patre fratres filiorum.</p>
<p>Non autem illos ita fuisse angelos Dei ut homines non essent, sicut quidam putant, sed homines procul dubio fuisse scriptura ipsa sine ulla ambiguitate declarat. Cum enim praemissum esset quod <span class="italic">videntes angeli Dei filias hominum quia bonae sunt, sumpserunt sibi uxores ex omnibus quas elegerunt,</span> <a class="footnoteLink" href="#note_LCL414_554_1" id="target_note_LCL414_554_1"><sup>1</sup></a> mox adiunctum est: <span class="italic">Et dixit Dominus Deus: Non permanebit spiritus meus in hominibus his in aeternum propter quod caro sunt.</span> Spiritu Dei quippe fuerant facti angeli Dei et filii Dei, sed declinando ad inferiora dicuntur homines nomine naturae, non gratiae. Dicuntur et caro desertores spiritus et deserendo deserti.</p>
<p>Et septuaginta quidem interpretes et angelos Dei dixerunt istos et filios Dei. Quod quidem non



</p></section><notes><section class="footnotes"><ul><li class="note" id="note_LCL414_554_1"><a class="footnoteCrossrefLink" href="#target_note_LCL414_554_1" title="Click to highlight in text"><sup class="lineRef">1</sup>elegerant <span class="italic">a few MSS., Vulg.</span></a></li><script type="text/javascript">document.getElementById('note_LCL414_554_1').style.display = "none";</script></ul></section></notes></section>