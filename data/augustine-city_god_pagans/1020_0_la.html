<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

filii Dei filiarum hominum amore sunt capti, atque ut eis coniugibus fruerentur, in mores societatis terrigenae defluxerunt, deserta pietate quam in sancta societate servabant. Sic enim corporis pulchritudo,
a Deo quidem factum, sed temporale carnale infimum bonum, male amatur, postposito Deo, aeterno interno sempiterno bono, quem ad modum, iustitia deserta, et aurum amatur ab avaris, nullo peccato auri sed honiinis. Ita se habet omnis creatura. Cum enim bona sit, et bene amari potest et male, bene scilicet ordine custodito, male ordine perturbato. Quod in laude quadam cerei breviter versibus dixi:</p>
<blockquote><p><span class="line">Haec tua sunt, bona sunt, quia tu bonus ista</span><span class="linebreak"></span>
<span class="line indent2">creasti.</span><span class="linebreak"></span>
<span class="line">Nil nostrum est in eis nisi quod peccamus</span><span class="linebreak"></span>
<span class="line indent2">amantes,</span><span class="linebreak"></span>
<span class="line">Ordine neglecto, pro te quod conditur abs te.</span><span class="linebreak"></span></p></blockquote>
<p>Creator autem si veraciter ametur, hoc est si ipse, non aliud pro illo quod non est ipse, ametur, male amari non potest. Nam et amor ipse ordinate amandus est quo bene amatur quod amandum est, ut sit in nobis virtus qua vivitur bene. Unde mihi videtur quod definitio brevis et vera virtutis ordo est amoris; propter quod in sancto cantico canticorum


</p></section><notes></notes></section>