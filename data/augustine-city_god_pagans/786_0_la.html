<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tempora esse potuerunt. Ubi enim nulla creatura est cuius mutabilibus motibus tempora peragantur, tempora omnino esse non possunt. Ac per hoc etsi semper fuerunt, creati sunt, nec si semper fuerunt, ideo Creatori coaeterni sunt. Ille enim semper fuit aeternitate inmutabili; isti autem facti sunt. Sed ideo semper fuisse dicuntur, quia omni tempore fuerunt,
sine quibus tempora nullo modo esse potuerunt.</p>
<p>Tempus autem quoniam mutabilitate transcurrit, aeternitati inmutabili non potest esse coaeternum. Ac per hoc etiamsi inmortalitas angelorum non transit in tempore, nec praeterita est quasi iam non sit, nec futura quasi nondum sit, tamen eorum motus, quibus tempora peraguntur, ex futuro in praeteritum transeunt, et ideo Creatori, in cuius motu dicendum non est vel fuisse quod iam non sit vel futurum esse quod nondum sit, coaeterni esse non possunt.</p>
<p>Quapropter si Deus semper dominus fuit, semper habuit creaturam suo dominatui servientem, verum tamen non de ipso genitam, sed ab ipso de nihilo factam nec ei coaeternam; erat quippe ante illam, quamvis nullo tempore sine illa, non eam spatio transcurrente, sed manente perpetuitate praecedens. Sed hoc si respondero eis qui requirunt quo modo semper creator, semper dominus fuit si creatura serviens non semper fuit, aut quo modo creata est et non potius creatori coaeterna est si semper fuit, vereor



</p></section><notes></notes></section>