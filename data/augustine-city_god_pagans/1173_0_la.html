<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

chlamydis eius.</span> Viris autem qui cum illo erant et ut Saulem in manus suas traditum interimeret suadebant:
<span class="italic">Non mihi, inquit, contingat a Domino, si fecero hoc verbum domino meo christo Domini, inferre manum meam super eum; quia christus Domini est hic.</span> Huic ergo umbrae futuri non propter ipsam, sed propter illud, quod praefigurabat, tanta veneratio exhibebatur.</p>
<p>Unde et illud, quod ait Sauli Samuel: <span class="italic">Quoniam non servasti mandatum meum, quod mandavit tibi Dominus, quem ad modum nunc paraverat Dominus regnum tuum usque in aeternum super Israel, et nunc regnum iuum non stabit tibi, et quaeret Dominus sibi hominem secundum cor suum, et mandabit ei Dominus esse in principem super populum suum; quia non custodisti quae mandavit tibi Dominus,</span> non sic accipiendum est ac si ipsum Saulem Deus in aeternum praeparaverit regnaturum, et hoc postea noluerit servare peccanti neque enim eum peccaturum esse nesciebat, sed praeparaverat regnum
eius in quo figura regni esset aeterni. Ideo addidit: <span class="italic">Et nunc regnum tuum non stabit tibi.</span> Stetit ergo et stabit, quod in illo significatum est; sed non huic stabit, quia non in aeternum ipse fuerat regnaturus,
nec progenies eius, ut saltem per posteros alterum alteri succedentes videretur impleri quod dictum est: <span class="italic">In aeternum. Et quaeret,</span> inquit, <span class="italic">Dominus
sibi hominem</span> ; sive David sive ipsum Mediatorem significans testamenti novi, qui figurabatur in



</p></section><notes></notes></section>