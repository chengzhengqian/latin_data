<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

originale peccatum, ambo pares erant; quantum autem ad proprium, ullius eorum nullum erat.</p>
<p>Sed nunc de hac re dicere aliquid latius instituti operis ratio non sinit, unde in aliis multa iam diximus.
Quod autem dictum est: <span class="italic">Maior serviet minori,</span> nemo fere nostrorum aliter intellexit, quam maiorem populum Iudaeorum minori Christiano populo serviturum.
Et re vera quamvis in gente Idumaeorum, quae nata est de maiore, cui duo nomina erant—nam et Esau vocabatur et Edom, unde Idumaei—hoc videri possit impletum, quia postea superanda fuerat a populo qui ortus est ex minore, id est Israelitico, eique fuerat futura subiecta, tamen in aliquid maius intentam fuisse istam prophetiam, qua dictum est: <span class="italic">Populus populum superabit et maior serviet minori,</span> convenientius creditur. Et quid est hoc nisi quod in Iudaeis et Christianis evidenter impletur?</p>
<h3>XXXVI</h3>
<span class="label"><span class="italic">De oraculo et benedictione, quam Isaac non aliter quam pater ipsius, merito eiusdem dilectus, accepit.</span></span>
<p><span class="sc">Accepit</span> etiam Isaac tale oraculum, quale aliquotiens
pater eius acceperat. De quo oraculo sic scriptum est: <span class="italic">Facta est autem fames super terram praeter famem, quae prius facta est in tempore Abrahae.
</span></p></section><notes></notes></section>