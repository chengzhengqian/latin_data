<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">indulgentiam, tumultu quorundam qui ei cohaerebant, vindicare compulsus est et ecclesiastica cohercitus disciplina sic egit paenitentiam ut imperatoriam celsitudinem pro illo populus orans magis fleret videndo prostratam quam peccando timeret iratam?</p>
<p>Haec ille secum et si qua similia, quae commemorare longum est, bona opera tulit ex isto temporali vapore cuiuslibet culminis et sublimitatis humanae; quorum operum merces est aeterna felicitas, cuius dator est Deus solis veraciter piis. Cetera vero vitae huius vel fastigia vel subsidia, sicut ipsum mundum lucem auras, terras aquas fructus ipsiusque hominis animam corpus, sensus mentem vitam, bonis malisque largitur; in quibus est etiam quaelibet imperii magnitudo, quam pro temporum gubernatione dispensat.</p>
<p>Proinde iam etiam illis respondendum esse video qui manifestissimis documentis quibus ostenditur quod ad ista temporalia quae sola stulti habere concupiscunt nihil deorum falsorum numerositas prosit confutati atque convicti conantur asserere non propter vitae praesentis utilitatem, sed propter eam quae post mortem futura est colendos deos. Nam istis qui propter amicitias mundi huius volunt vana colere et non se permitti puerilibus sensibus conqueruntur</p>
</section><notes></notes></section>