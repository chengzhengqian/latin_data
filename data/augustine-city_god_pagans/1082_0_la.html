<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Sed beatus Stephanus in actibus apostolorum cum ista narraret: <span class="italic">Deus, inquit, gloriae apparuit Abrahae patri nostro, cum esset in Mesopotamia, priusquam habitaret
in Charra, et ait ad illum: Exi de terra tua et de cognatione tua et de dorno patris tui, et veni in terram, quam tibi demonstrabo.</span> Secundum haec verba Stephani non post mortem patris eius locutus est Deus Abrahae, qui utique in Charra mortuus est, ubi cum illo et ipse filius habitavit, sed priusquam habitaret
in eadem civitate, iam tamen cum esset in Mesopotamia. Iam ergo exierat a Chaldaeis. Quod itaque adiungit Stephanus: <span class="italic">Tunc Abraham egressus est de terra Chaldaeorum et habitavit in Charra,</span> non quid sit factum, postea quam locutus est illi Deus—neque enim post illa Dei verba egressus est de terra Chaldaeorum, cum dicat ei locutum Deum cum esset in Mesopotamia—sed ad totum illud tempus pertinet
quod ait: “Tunc, id est ex quo, egressus est a Chaldaeis et habitavit in Charra.” Item quod sequitur: <span class="italic">Et inde postquam mortuus est pater eius, conlocavit
illum in terra hac, in qua vos nunc habitatis et patres vestri,</span> non ait: “Postquam mortuus est pater eius, exiit de Charra”; sed: “Inde hic eum conlocavit, postquam mortuus est pater eius.”</p>
<p>Intellegendum est igitur locutum Deum fuisse ad Abraham cum esset in Mesopotamia priusquam


</p></section><notes></notes></section>