<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Nave, donec coeptum proelium victoria terminaret, et retrorsum redisse, ut regi Ezechiae quindecim anni ad vivendum additi hoc etiam prodigio promissioni
Dei significarentur adiuncto. Sed ista quoque miracula quae meritis sunt concessa sanctorum,
quando credunt isti facta, magicis artibus tribuunt. Unde illud est quod superius commemoravi
dixisse Vergilium:</p>
<blockquote><p><span class="line">Sistere aquam fluviis et vertere sidera retro.</span><span class="linebreak"></span></p></blockquote>
<p class="noindent">Nam et fluvium stetisse superius inferiusque fluxisse cum populus Dei ductore supra memorato Iesu Nave viam carperet, et Helia propheta transeunte ac postea discipulo eius Helisaeo id esse factum in sacris litteris legimus, et retro versum fuisse maximum sidus regnante Ezechia modo commemoravimus. Quod vero de Lucifero Varro scripsit, non est illic dictum alicui petenti homini id fuisse concessum.</p>
<p>Non ergo de notitia naturarum caliginem sibi faciant infideles, quasi non possit in aliqua re divinitus fieri aliud quam in eius natura per humanam suam experientiam cognoverunt; quamvis et ipsa quae in rerum natura omnibus nota sunt non minus mira sint, essentque stupenda considerantibus cunctis si solerent homines mirari mira nisi rara. Quis enim consulta ratione non videat in hominum innumerabili numerositate et tanta naturae similitudine valde mirabiliter sic habere singulos singulas facies ut, nisi






</p></section><notes></notes></section>