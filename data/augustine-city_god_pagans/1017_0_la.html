<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Quod mihi videtur ad hoc interpositum, ut hinc rursus inciperet ab ipso Adam dinumeratio temporum,
quam noluit facere qui haec scripsit in civitate terrena, tamquam eam Deus sic commemoraret ut non conputaret. Sed quare hinc reditur ad istam recapitulationem postea quam commemoratus est filius Seth, homo qui speravit invocare nomen Domini Dei, nisi
 quia sic oportebat istas duas proponere civitates, unam per homicidam usque ad homicidam (nam et Lamech duabus uxoribus suis se perpetrasse homicidium confitetur), alteram per eum qui speravit invocare nomen Domini Dei? Hoc est quippe in hoc mundo peregrinantis civitatis Dei totum atque summum in hac mortalitate negotium, quod per unum hominem quem sane occisi resurrectio genuit commendandum fuit. Homo quippe ille unus totius supernae civitatis est unitas, nondum quidem conpleta, sed praemissa ista prophetica praefiguratione
conplenda.</p>
<p>Filius ergo Cain, hoc est filius possessionis, (cuius nisi terrenae?) habeat nomen in civitate terrena quia in eius nomine condita est. De his est enim de quibus cantatur in psalmo: <span class="italic">Invocabunt nomina eorum in terris ipsorum;</span> propter quod sequitur eos quod in alio psalmo scriptum est: <span class="italic">Domine, in civitate tua imaginem eorum<a class="footnoteLink" href="#note_LCL414_538_1" id="target_note_LCL414_538_1"><sup>1</sup></a> ad nihilum rediges.</span> Filius autem Seth, hoc est filius resurrectionis, speret invocare






</p></section><notes><section class="footnotes"><ul><li class="note" id="note_LCL414_538_1"><a class="footnoteCrossrefLink" href="#target_note_LCL414_538_1" title="Click to highlight in text"><sup class="lineRef">1</sup>ipsorum <span class="italic">some MSS., Vulg.</span></a></li><script type="text/javascript">document.getElementById('note_LCL414_538_1').style.display = "none";</script></ul></section></notes></section>