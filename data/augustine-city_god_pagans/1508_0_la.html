<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

terra nova promissa est, inter cetera quae ibi de sanctorum beatitudine per allegorias et aenigmata exequitur, quibus expositionem congruam reddere nos prohibuit vitandae longitudinis cura: <span class="italic">Secundum dies,</span> inquit, <span class="italic">ligni vitae erunt dies populi mei.</span> Quis autem sacras litteras adtigit et ignorat ubi Deus plantaverit lignum vitae, a cuius cibo separatis illis hominibus, quando eos sua de paradiso eiecit iniquitas,
eidem ligno circumposita est ignea terribilisque
custodia?</p>
<p>Quod si quisquam illos dies ligni vitae quos commemoravit propheta Esaias istos qui nunc aguntur ecclesiae Christi dies esse contendit ipsumque Christum lignum vitae prophetice dictum, quia ipse est sapientia Dei, de qua Salomon ait: <span class="italic">Lignum vitae est omnibus amplectentibus eam;</span> nec annos egisse aliquos in paradiso illos primos homines, unde tam cito eiecti sunt ut nullum ibi gignerent filium, et ideo non posse illud tempus intellegi in eo quod dictum est: <span class="italic">Sicut diebus pristinis et sicut annis prioribus,</span> istam praetereo quaestionem, ne cogar, quod prolixum est, cuncta discutere, ut aliquid horum veritas manifestata confirmet.</p>
<p>Video quippe alterum sensum, ne dies pristinos et annos priores carnalium sacrificiorum nobis pro magno munere per prophetam promissos fuisse credamus. Hostiae namque illae veteris legis in quibusque pecoribus inmaculatae ac sine ullo prorsus vitio iubebantur offerri, et significabant homines sanctos, qualis solus inventus est Christus, sine ullo omnino



</p></section><notes></notes></section>