<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XVIII</h3>
<span class="label"><span class="italic">Quam alieni a iactantia esse debeant Christiani, si aliquid fecerint pro dilectione patriae aeternae, cum tanta Romani gesserint pro humana gloria et civitate terrena.</span></span>
<p><span class="sc">Quid</span> ergo magnum est pro illa aeterna caelestique patria cuncta saeculi huius quamlibet iucunda blandimenta contemnere, si pro hac temporali atque terrena filios Brutus potuit et occidere, quod illa facere neminem cogit? Sed certe difficilius est filios interimere quam quod pro ista faciendum est, ea quae filiis congreganda videbantur atque servanda vel donare pauperibus vel, si existat temptatio quae id pro fide atque iustitia fieri compellat, amittere. Felices enim vel nos vel filios nostros non divitiae terrenae faciunt aut nobis viventibus amittendae aut nobis mortuis a quibus nescimus vel forte a quibus nolumus possidendae; sed Deus felices facit, qui est mentium vera opulentia. Bruto autem, quia filios occidit, infelicitatis perhibet testimonium etiam poeta laudator. Ait enim:</p>
<blockquote><p><span class="line">Natosque pater nova bella moventes</span><span class="linebreak"></span>
<span class="line">Ad poenam pulchra pro libertate vocabit</span><span class="linebreak"></span>
<span class="line">Infelix utcumque ferent ea facta minores.</span><span class="linebreak"></span></p></blockquote>
</section><notes></notes></section>