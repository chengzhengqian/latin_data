<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sed ea quae tunc erit plena atque perfecta ad hoc quoque sciendum sapientia sola sufficiat—nunc
enim ex parte scimus donec veniat quod perfectum
est—dum tamen nullo modo illa corpora talia futura esse credamus ut nullis ab igne afficiantur doloribus.</p>
<h3>X</h3>
<span class="label"><span class="italic">An ignis gehennae, si corporalis est, possit malignos spiritus, id est daemones incorporeos, tactu suo adurere.</span></span>
<p><span class="sc">Hic</span> occurrit quaerere: Si non erit ignis incorporalis sicut est animi dolor, sed corporalis, tactu noxius ut eo possint corpora cruciari, quo modo in eo erit etiam poena spirituum malignorum? Idem quippe ignis erit supplicio scilicet hominum adtributus et daemonum, dicente Christo: <span class="italic">Discedite a me, maledicti,
in ignem aeternum, qui paratus est diabolo et angelis eius.</span> Nisi quia sunt quaedam sua etiam daemonibus corpora, sicut doctis hominibus visum est, ex isto aere crasso atque umido cuius inpulsus vento flante sentitur. Quod genus elementi si nihil igne perpeti posset, non ureret fervefactus in balneis. Ut enim urat prior uritur, facitque cum patitur. Si autem quisquam nulla habere corpora daemones adseverat, non est de hac re aut laborandum operosa inquisitione
aut contentiosa disputatione certandum. Cur



</p></section><notes></notes></section>