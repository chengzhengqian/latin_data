<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

alii interpretati sunt ab Austro vel Africo; per quod significatur meridies, id est fervor caritatis et splendor veritatis. Montem vero umbrosum atque condensum,
quamvis multis modis possit intellegi, libentius acceperim scripturarum altitudinem divinarum quibus
prophetatus est Christus. Multa ibi quippe umbrosa atque condensa sunt quae mentem quaerentis
exerceant. Inde autem venit, cum ibi eum qui intellegit invenit. <span class="italic">Operuit caelos virtus eius, et laudis eius plena est terra</span> quid est nisi quod etiam in psalmo dicitur: <span class="italic">Exaltare super caelos, Deus, et super omnem terram gloria tua? Splendor eius ut lumen erit</span> quid est nisi fama eius credentes inluminabit? <span class="italic">Cornua in manibus eius sunt</span> quid est nisi tropaeum crucis? <span class="italic">Et posuit caritatem firmam fortitudinis suae</span> nec exponendum est.</p>
<p><span class="italic">Ante faciem eius ibit verbum, et prodiet in campum post pedes eius</span> quid est nisi quod et antequam huc veniret praenuntiatus est, et postea quam hinc reversus est, adnuntiatus est? <span class="italic">Stetit, et terra commota
est</span> quid est nisi stetit ad subveniendum, et terra commota est ad credendum? <span class="italic">Respexit, et tabuerunt gentes,</span> hoc est misertus est et fecit populos paenitentes.
<span class="italic">Contriti sunt montes violentia,</span> hoc est vim facientibus miraculis elatorum est contrita superbia. <span class="italic">Defluxerunt colles aeternales,</span> hoc est, humiliati sunt


</p></section><notes></notes></section>