<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Ab eis autem gentibus seducendis huius interdicti vinculo et claustro diabolus prehibetur atque cohibetur,
quas pertinentes ad Christum seducebat antea vel tenebat. Has enim Deus elegit ante mundi constitutionem eruere de potestate tenebrarum et transferre in regnum filii caritatis suae, sicut apostolus dicit. Nam seducere illum gentes etiam nunc et secum trahere in aeternam poenam, sed non praedestinatas
in aeternam vitam, quis fidelis ignorat? Nec moveat quod saepe diabolus seducit etiam illos qui regenerati iam in Christo vias ingrediuntur Dei. <span class="italic">Novit</span> enim <span class="italic">Dominus qui sunt eius;</span> ex his in aeternam damnationem neminem ille seducit. Sic enim eos novit Dominus, ut Deus, quem nil latet etiam futurorum, non ut homo, qui hominem ad praesens videt (si tamen videt, cuius cor non videt), qualis autem postea sit futurus nec se ipsum videt. Ad hoc ergo ligatus est diabolus et inclusus in abysso ut iam non seducat gentes ex quibus constat ecclesia, quas antea seductas tenebat antequam essent ecclesia. Neque enim dictum est “ut non seduceret aliquem,” sed <span class="italic">ut non seduceret</span>, inquit, <span class="italic">iam gentes</span>, in quibus ecclesiam procul dubio voluit intellegi, <span class="italic">donec finiantur,</span> inquit, <span class="italic">mille anni</span>, id est, aut quod remanet de sexto die, qui constat ex mille annis, aut omnes anni, quibus deinceps hoc saeculum peragendum est.</p>
<p>Nec sic accipiendum est quod ait: <span class="italic">Ut non seduceret</span>
</p></section><notes></notes></section>