<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XXVI</span></h3>
<span class="label"><span class="italic">De pace populi alienati a Deo, qua utitur ad pietatem
populus Dei, dum in hoc peregrinus est mundo.</span></span>
<p><span class="sc">Quocirca</span> ut vita carnis anima est, ita beata vita hominis Deus est, de quo dicunt sacrae litterae Hebraeorum: <span class="italic">Beatus populus, cuius est Dominus Deus ipsius.</span> Miser igitur populus ab isto alienatus Deo. Diligit tamen etiam ipse quandam pacem suam non inprobandam, quam quidem non habebit in fine, quia non ea bene utitur ante finem. Hanc autem ut interim habeat in hac vita, etiam nostri interest, quoniam, quamdiu permixtae sunt ambae civitates, utimur et nos pace Babylonis; ex qua ita per fidem populus Dei liberatur ut apud hanc interim peregrinetur.
Propter quod et apostolus admonuit ecclesiam
ut oraret pro regibus eius atque sublimibus, addens et dicens: <span class="italic">Ut quietam et tranquillam vitam agamus cum omni pietate et caritate</span>, et propheta Hieremias,
cum populo Dei veteri praenuntiaret captivitatem
et divinitus imperaret ut oboedienter irent in Babyloniam Deo suo etiam ista patientia servientes, monuit et ipse ut oraretur pro illa dicens: <span class="italic">Quia in eius est pace pax vestra</span>, utique interim temporalis, quae bonis malisque communis est.</p>
</section><notes></notes></section>