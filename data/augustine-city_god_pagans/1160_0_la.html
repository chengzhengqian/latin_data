<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">voventi,</span> et <span class="italic">benedixit annos iusti</span>, unum est quod facimus, alterum quod sumimus. Sed hoc alterum Deo largitore non sumitur, nisi cum ipso adiutore primum illud efficitur: <span class="italic">Quia non in virtute potens est vir. Dominus infirmum faciet adversarium eius</span> ; illum scilicet, qui homini voventi invidet et resistit, ne valeat implere quod vovit. Potest ex ambiguo Graeco intellegi et <span class="italic">adversarium suum.</span> Cum enim Dominus possidere nos coeperit, profecto adversarius qui noster fuerat ipsius fit et vincetur a nobis, sed non viribus nostris, <span class="italic">quia non in virtute potens est vir. Dominus</span> ergo <span class="italic">infirmum faciet adversarium suum, Dominus sanctus</span> ; ut vincatur a sanctis, quos Dominus sanctus sanctorum efficit sanctos.</p>
<p>Ac per hoc <span class="italic">non glorietur prudens in sua prudentia, et non glorietur potens in sua potentia, et non glorietur dives in divitiis suis; sed in hoc glorietur, qui gloriatur, intellegere et scire Dominum et facere iudicium et iustitiam in medio terrae.</span> Non parva ex parte intellegit
et scit Dominum, qui intellegit et scit etiam hoc a Domino sibi dari, ut intellegat et sciat Dominum. <span class="italic">Quid enim habes,</span> ait apostolus, <span class="italic">quod non accepisti? Si autem et accepisti, quid gloriaris, quasi non acceperis?</span> id est, quasi a te ipso tibi sit, unde gloriaris. Facit autem iudicium et iustitiam, qui recte vivit. Recte autem vivit, qui obtemperat praecipienti Deo; et


</p></section><notes></notes></section>