<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">sunt in terra; ros enim qui abs te est, sanitas illis est; terra vero impiorum cadet.</span> Totum illud superius ad resurrectionem pertinet beatorum. Quod autem ait: <span class="italic">Terra vero impiorum cadet,</span> bene intellegitur dictum: “Corpora vero impiorum ruina damnationis excipiet.”
Iam porro si de bonorum resurrectione quod dictum est diligentius et distinctius velimus intueri, ad primam referendum est quod dictum est: <span class="italic">Resurgent
mortui;</span> ad secundam vero quod sequitur: <span class="italic">Et resurgent qui erant in sepulcris.</span> Iam si et illos inquiramus
sanctos quos hic vivos inventurus est Dominus, eis congrue deputabitur quod adiunxit: <span class="italic">Et laetabuntur omnes qui sunt in terra; ros enim qui abs te est, sanitas illis est.</span> Sanitatem loco isto inmortalitatem
rectissime accipimus; ea namque est plenissima
sanitas quae non reficitur alimentis tamquam cotidianis medicamentis.</p>
<p>Item de iudicii die spem prius dans bonis, deinde terrens malos idem propheta sic loquitur: <span class="italic">Haec dicit Dominus: Ecce ego declino in eos ut flumen pacis et ut torrens inundans gloriam gentium. Filii eorum super umeros portabuntur et super genua consolabuntur. Quem ad modum si quem mater consoletur, ita ego vos consolabor;
et in Hierusalem consolabimini, et videbitis, et gaudebit
cor vestrum et ossa vestra ut herba exorientur. Et cognoscetur manus Domini colentibus eum, et comminabitur contumacibus. Ecce enim Dominus ut ignis veniet,</span>
</p></section><notes></notes></section>