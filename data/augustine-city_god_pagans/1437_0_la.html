<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

est in ultimo et maximo iudicio Dei), <span class="italic">quando omnes qui in monumentis sunt audient vocem eius et procedent.</span> Non dixit quem ad modum in prima: <span class="italic">Et qui audierint vivent.</span> Non enim omnes vivent, ea vita scilicet quae, quoniam beata est, sola vita dicenda est. Nam utique
non sine qualicumque vita possent audire et de monumentis resurgente carne procedere.</p>
<p>Quare autem non omnes vivent, in eo quod sequitur docet; <span class="italic">qui bona, inquit, fecerunt, in resurrectionem vitae</span>, hi sunt qui vivent; <span class="italic">qui vero mala egerunt, in resurrectionem
iudicii</span>, hi sunt qui non vivent, quia secunda morte morientur. Mala quippe egerunt, quoniam male vixerunt; male autem vixerunt, quia in prima, quae nunc est, animarum resurrectione non revixerunt,
aut in eo quod revixerant non in finem usque manserunt. Sicut ergo duae sunt regenerationes,
de quibus iam supra locutus sum, una secundum
fidem, quae nunc fit per baptismum, alia secundum
carnem, quae fiet in eius incorruptione atque inmortalitate per iudicium magnum atque novissimum,
ita sunt et resurrectiones duae, una prima, quae et nunc est et animarum est, quae venire non permittit
in mortem secundam, alia secunda, quae non nunc sed in saeculi fine futura est, nec animarum sed corporum est, quae per ultimum iudicium alios mittit in secundam mortem, alios in eam vitam quae non habet mortem.</p>
</section><notes></notes></section>