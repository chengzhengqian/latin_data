<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">expediat, et ideo Graecos teletas ac mysteria taciturnitate
parietibusque clausisse. Hic certe totum consilium prodidit velut sapientium per quos civitates et populi regerentur. Hac tamen fallacia miris modis maligni daemones delectantur, qui et deceptores
et deceptos pariter possident, a quorum dominatione
non liberat nisi gratia Dei per Iesum Christum dominum nostrum.</p>
<p>Dicit etiam idem auctor acutissimus atque doctissimus
quod hi soli ei videantur animadvertisse quid esset Deus qui crediderunt eum esse animam motu ac ratione mundum gubernantem, ac per hoc, etsi nondum tenebat quod veritas habet (Deus enim verus non anima, sed animae quoque est effector et conditor), tamen si contra praeiudicia consuetudinis liber esse posset, unum deum colendum fateretur atque suaderet, motu ac ratione mundum gubernantem, ut ea cum illo de hac re quaestio remaneret, quod eum diceret esse animam, non potius et animae creatorem.</p>
<p>Dicit etiam antiquos Romanos plus annos centum et septuaginta deos sine simulacro coluisse. “Quod si adhuc,” inquit, “mansisset, castius dii observarentur.”
Cui sententiae suae testem adhibet inter</p>
</section><notes></notes></section>