<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

claruit; et Noe post diluvium, cum de arca fuisset egressus, hostias Deo legitur immolasse. De qua re in praecedentibus libris iam diximus non ob aliud daemones arrogantes sibi divinitatem deosque se credi cupientes sibi expetere sacrificium et gaudere huius modi honoribus nisi quia verum sacrificium vero Deo deberi sciunt.</p>
<h3>XVII</h3>
<span class="label"><span class="italic">De duobus ex uno genitore procreatis patribus atque principibus.</span></span>
<p><span class="sc">Cum</span> ergo esset Adam utriusque generis pater, id est et cuius series ad terrenam et cuius series ad caelestem pertinet civitatem,
 occiso Abel atque in eius interfectione commendato mirabili sacramento, facti sunt duo patres singulorum generum, Cain et Seth, in quorum filiis, quos commemorari oportebat, duarum istarum civitatum in genere mortalium evidentius
indicia clarere coeperunt.</p>
<p>Cain quippe genuit Enoch, in cuius nomine condidit civitatem, terrenam scilicet, non peregrinantem in hoc mundo sed in eius temporali pace ac felicitate quiescentem. Cain autem interpretatur possessio, unde dictum est quando natus est sive a patre sive a matre eius: <span class="italic">Adquisivi hominem per Deum.</span> Enoch vero dedicatio; hic enim dedicatur terrena civitas ubi conditur, quoniam hic habet eum quem intendit et




</p></section><notes></notes></section>