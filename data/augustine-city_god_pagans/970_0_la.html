<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in fratris exitium, bene subauditur “erit,” id est: <span class="italic">Ad te enim conversio eius erit, et tu dominaberis illius.</span> Cum enim commota fuerit pars ipsa carnalis quam peccatum appellat apostolus ubi dicit: <span class="italic">Non ego operor illud, sed quod habitat in me peccatum</span> 
(quam partem animi etiam philosophi dicunt esse vitiosam, non quae mentem debeat trahere, sed cui mens debeat imperare eamque ab inlicitis operibus
ratione cohibere)—cum ergo commota fuerit ad aliquid perperam committendum, si quiescatur et obtemperetur dicenti apostolo: <span class="italic">Nec exhibueritis membra vestra arma iniquitatis peccato,</span> ad mentem domita et victa convertitur, ut subditae ratio dominetur.</p>
<p>Hoc praecepit Deus huic qui facibus invidiae inflammabatur
in fratrem et quem debuerat imitari cupiebat auferri. <span class="italic">Quiesce</span>, inquit, manus ab scelere contine, non regnet peccatum in tuo mortali corpore ad oboediendum desideriis eius, nec exhibeas membra
tua iniquitatis arma peccato. <span class="italic">Ad te enim conversio
eius</span>, dum non adiuvatur relaxando sed quiescendo
frenatur, <span class="italic">et tu dominaberis illius</span>, ut, cum forinsecus non permittitur operari, sub potestate mentis regentis et benevolentis adsuescat etiam intrinsecus non moveri.</p>
<p>Dictum est tale aliquid in eodem divino libro et de muliere quando post peccatum, Deo interrogante





</p></section><notes></notes></section>