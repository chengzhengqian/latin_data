<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sequeretur: <span class="italic">Et erat,</span> inquit, <span class="italic">omnis terra labium unum et vox una omnibus.</span> Quo modo ergo secundum suas gentes et secundum suas linguas erant, si una erat omnibus, nisi quia ad illud quod iam transierat recapitulando est reversa narratio? Sic ergo et hic cum dictum esset: <span class="italic">Et fuerunt dies Tharae in Charra quinque et ducenti anni, et mortuus est Thara in Charra,</span> deinde scriptura redeundo ad id quod ideo praetermiserat ut prius de Thara id quod incohatum fuerat compleretur: <span class="italic">Et dixit,</span> inquit, <span class="italic">Dominus ad Abram: Exi de terra tua</span> et cetera. Post quae Dei verba subiungitur: <span class="italic">Et exiit Abram, quem ad modum locutus est illi Dominus, et abiit cum eo Loth. Abram autem erat quinque et septuaginta annorum, cum exiit ex Charra.</span> Tunc itaque factum est, quando pater eius centensimum quadragensimum et quintum annum agebat aetatis; tunc enim fuit huius septuagensimus quintus. Soluta est autem ista quaestio et aliter, ut septuaginta quinque anni Abrahae, quando egressus est de Charra, ex illo computarentur ex quo de igne Chaldaeorum liberatus, non ex quo natus est, tamquam tunc potius natus habendus sit.</p>
</section><notes></notes></section>