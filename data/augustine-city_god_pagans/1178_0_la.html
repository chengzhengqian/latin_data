<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

perhibet testamento novo. Alioquin, quamdiu legitur
Moyses, velamen super corda eorum positum est; cum autem inde quisque transierit ad Christum, auferetur velamen. Transeuntium quippe intentio ipsa mutatur de vetere ad novum, ut iam non quisque intendat accipere carnalem, sed spiritalem felicitatem.
Propter quod ipse magnus propheta Samuel, antequam unxisset regem Saul, quando exclamavit ad Dominum pro Israel, et exaudivit eum, et cum offerret holocaustosim, accedentibus alienigenis ad pugnam contra populum Dei tonuit Dominus super eos, et confusi sunt et offenderunt coram Israel atque superati sunt, adsumpsit lapidem unum et statuit illum inter Massephat novam et veterem, et vocavit nomen eius Abennezer, quod est Latine lapis adiutoris, et dixit: <span class="italic">Usque hoc adiuvit nos Dominus.</span> Massephat interpretatur intentio. Lapis ille adiutoris
medietas est Salvatoris, per quem transeundum est a Massephat vetere ad novam, id est ab intentione qua expectabatur in carnali regno beatitudo falsa carnalis, ad intentionem qua per novum testamentum expectatur in regno caelorum beatitudo verissima spiritalis; qua quoniam nihil est melius, huc usque adiuvat Deus.</p>
</section><notes></notes></section>