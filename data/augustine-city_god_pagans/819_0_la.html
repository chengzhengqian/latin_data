<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Neque enim ita homo ex homine sicut homo ex pulvere. Pulvis namque homini faciendo materies fuit, homo autem homini gignendo parens. Proinde quod est terra, non hoc est caro, quamvis ex terra facta sit caro; quod est autem parens homo, hoc est et proles homo. In primo igitur homine per feminam in progeniem transiturum universum genus humanum fuit quando illa coniugum copula divinam sententiam suae damnationis excepit, et quod homo factus est, non cum crearetur, sed cum peccaret et puniretur, hoc genuit, quantum quidem adtinet ad peccati et mortis originem.</p>
<p>Non enim ad infantilem hebetudinem et infirmitatem
animi et corporis, quam videmus in parvulis, peccato vel poena ille redactus est; quae Deus voluit<a class="footnoteLink" href="#note_LCL414_142_1" id="target_note_LCL414_142_1"><sup>1</sup></a> esse tamquam primordia catulorum, quorum parentes in bestialem vitam mortemque deiecerat. Sicut enim scriptum est: <span class="italic">Homo in honore cum esset, non intellexit; comparatus est pecoribus non intellegentibus
et similis factus est eis</span> ;<a class="footnoteLink" href="#note_LCL414_142_2" id="target_note_LCL414_142_2"><sup>2</sup></a> nisi quod infantes infirmiores etiam cernimus in usu motuque membrorum
et sensu adpetendi atque vitandi quam sunt aliorum tenerrimi fetus animalium, tamquam se tanto adtollat excellentius supra cetera animantia vis humana quanto magis impetum suum, velut sagitta cum arcus extenditur, retrorsum reducta distulerit.</p>
</section><notes><section class="footnotes"><ul><li class="note" id="note_LCL414_142_1"><a class="footnoteCrossrefLink" href="#target_note_LCL414_142_1" title="Click to highlight in text"><sup class="lineRef">1</sup>Deus voluit <span class="italic">most MSS.</span> : noluit <span class="italic">V.</span></a></li><script type="text/javascript">document.getElementById('note_LCL414_142_1').style.display = "none";</script><li class="note" id="note_LCL414_142_2"><a class="footnoteCrossrefLink" href="#target_note_LCL414_142_2" title="Click to highlight in text"><sup class="lineRef">2</sup>illis <span class="italic">some MSS., Vulq.</span></a></li><script type="text/javascript">document.getElementById('note_LCL414_142_2').style.display = "none";</script></ul></section></notes></section>