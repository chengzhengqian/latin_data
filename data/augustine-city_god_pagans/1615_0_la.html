<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>II</h3>
<span class="label"><span class="italic">De aeterna Dei et incommutabili voluntate.</span></span>
<p><span class="sc">Multa</span> enim fiunt quidem a malis contra voluntatem
Dei, sed tantae est ille sapientiae tantaeque virtutis ut in eos exitus sive fines quos bonos et iustos ipse praescivit tendant omnia quae voluntati eius videntur adversa. Ac per hoc cum Deus mutare dicitur voluntatem, ut quibus lenis erat verbi gratia reddatur iratus, illi potius quam ipse mutantur et eum quodam modo mutatum in his quae patiuntur inveniunt; sicut mutatur sol oculis sauciatis et asper quodam modo ex miti et ex delectabili molestus efficitur, cum ipse apud se ipsum maneat idem qui fuit. Dicitur etiam voluntas Dei, quam facit in cordibus oboedientium mandatis eius, de qua dicit apostolus: <span class="italic">Deus enim est, qui operatur in vobis et velle,</span> sicut iustitia Dei non solum qua ipse iustus est dicitur, sed illa etiam quam in homine qui ab illo iustificatur facit. Sic et lex eius vocatur, quae potius est hominum, sed ab ipso data. Nam utique homines erant quibus ait Iesus: <span class="italic">In lege vestra scriptum est,</span> cum alio loco legamus: <span class="italic">Lex Dei eius in corde eius.</span> Secundum hanc voluntatem quam Deus operatur in hominibus etiam velle dicitur, quod non ipse vult, sed suos id volentes facit; sicut dicitur cognovisse, quod ut cognosceretur fecit a quibus ignorabatur.



</p></section><notes></notes></section>