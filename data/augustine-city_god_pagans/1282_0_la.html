<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad tempus, ut erigerentur in aeternum. <span class="italic">Ingressus aeternos eius pro laboribus vidi,</span> hoc est, non sine mercede aeternitatis laborem caritatis aspexi. <span class="italic">Tabernacula Aethiopum expavescent et tabernacula terrae Madiam,</span> hoc est, gentes repente perterritae nuntio mirabilium tuorum etiam quae non sunt in iure Romano erunt in populo Christiano.</p>
<p><span class="italic">Numquid in fluminibus iratus es, Domine, aut in fluminibus furor tuus aut in mari impetus tuus?</span> hoc ideo dictum est, quia non venit nunc ut iudicet mundum, sed ut salvetur mundus per ipsum. <span class="italic">Quia ascendes super equos tuos, et equitatio tua salus,</span> hoc est, evangelistae tui portabunt te, qui reguntur a te, et evangelium tuum salus erit eis, qui credunt in te. <span class="italic">Intendens intendes arcum tuum super sceptra, dicit Dominus,</span> hoc est, comminaberis iudicium tuum etiam regibus terrae. <span class="italic">Fluminibus scindetur terra,</span> hoc est, influentibus sermonibus praedicantium te aperientur ad confitendum hominum corda, quibus est dictum: <span class="italic">Scindite corda vestra et non vestimenta.</span> Quid est: <span class="italic">Videbunt te et dolebunt populi,</span> nisi ut lugendo sint beati? Quid est: <span class="italic">Dispergens aquas incessu,</span> an ambulando in eis qui te usque quaque adnuntiant hac atque hac dispergis fluenta doctrinae?</p>
<p>Quid est: <span class="italic">Dedit abyssus vocem suam,</span> an profunditas



</p></section><notes></notes></section>