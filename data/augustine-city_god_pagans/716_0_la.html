<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

hoc scripsit. Ubi plus quam dici potest miror hominem
in ecclesiasticis litteris tam doctum et exercitatum
non adtendisse, primum quam hoc esset contrarium scripturae huius tantae auctoritatis intentioni, quae per omnia opera Dei subiungens: <span class="italic">Et vidit Deus quia bonum est</span>, completisque omnibus inferens: <span class="italic">Et vidit Deus omnia quae fecit, et ecce bona valde</span>, nullam aliam causam faciendi mundi intellegi voluit nisi ut bona fierent a bono Deo.</p>
<p>Ubi si nemo peccasset, tantummodo naturis bonis esset mundus ornatus et plenus; et quia peccatum est, non ideo cuncta sunt impleta peccatis, cum bonorum longe maior numerus in caelestibus suae naturae ordinem servet; nec mala voluntas, quia naturae ordinem servare noluit, ideo iusti Dei leges omnia bene ordinantis effugit; quoniam sicut pictura cum colore nigro loco suo posito, ita universitas rerum, si quis possit intueri, etiam cum peccatoribus pulchra est, quamvis per se ipsos consideratos sua deformitas turpet.</p>
<p>Deinde videre debuit Origenes et quicumque ista sapiunt, si haec opinio vera esset, mundum ideo factum ut animae pro meritis peccatorum suorum tamquam ergastula quibus poenaliter includerentur


</p></section><notes></notes></section>