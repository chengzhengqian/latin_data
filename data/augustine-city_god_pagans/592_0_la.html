<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad hoc ut inhaereamus Deo et ad eundem finem proximo consulamus. Sacrificium ergo visibile invisibilis
sacrificii sacramentum, id est sacrum signum est. Unde ille paenitens apud prophetam vel ipse propheta quaerens Deum peccatis suis habere propitium:
<span class="italic">Si voluisses, inquit, sacrificium, dedissem utique; holocaustis non delectaberis. Sacrificium Deo spiritus contritus; cor contritum et humiliatum Deus non spernet.</span></p>
<p>Intueamur quem ad modum, ubi Deum dixit nolle sacrificium, ibi Deum ostendit velle sacrificium. Non vult ergo sacrificium trucidati pecoris, et vult sacrificium
contriti cordis. Illo igitur quod eum nolle dixit, hoc significatur quod eum velle subiecit. Sic itaque illa Deum nolle dixit quo modo ab stultis ea velle creditur, velut suae gratia voluptatis. Nam si ea sacrificia quae vult—quorum hoc unum est, cor contritum et humiliatum dolore paenitendi—nollet eis sacrificiis significari quae velut sibi delectabilia desiderare putatus est, non utique de his offerendis in lege vetere praecepisset. Et ideo mutanda erant oportuno certoque iam tempore, ne ipsi Deo desiderabilia
vel certe in nobis acceptabilia, ac non potius


</p></section><notes></notes></section>