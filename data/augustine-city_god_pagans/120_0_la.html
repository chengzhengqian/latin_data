<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">colantur, ut ea illis exhibeantur quibus hi qui exhibent
sociati unam pessimam causam cum eis habeant in iudicio Dei.</p>
<p>Deinde cum venisset Tarentum Sulla atque ibi sacrificasset, vidit in capite vitulini iecoris similitudinem
coronae aureae. Tunc Postumius haruspex ille respondit praeclaram significare victoriam iussitque
ut extis illis solus vesceretur. Postea parvo intervallo servus cuiusdam Luci Pontii vaticinando clamavit: “A Bellona nuntius venio, victoria tua est, Sulla.” Deinde adiecit arsurum esse Capitolium. Hoc cum dixisset, continuo egressus e castris postero die concitatior reversus est et Capitolium arsisse clamavit. Arserat autem re vera Capitolium. Quod quidem daemoni et praevidere facile fuit et celerrime nuntiare.</p>
<p>Illud sane intende, quod ad causam maxime pertinet,
sub qualibus diis esse cupiant qui blasphemant Salvatorem voluntates fidelium a dominatu daemonum
liberantem. Clamavit homo vaticinando: “Victoria
tua est, Sulla,” atque ut id divino spiritu clamare crederetur, nuntiavit etiam aliquid et prope futurum et mox factum unde longe aberat per quem ille spiritus loquebatur; non tamen clamavit: “Ab sceleribus parce, Sulla,” quae illic victor tam horrenda commisit, cui corona aurea ipsius victoriae inlustrissimum
signum in vitulino iecore apparuit.</p>
<p>Qualia signa si dii iusti dare solerent ac non daemones impii, profecto illis extis nefaria potius</p>
</section><notes></notes></section>