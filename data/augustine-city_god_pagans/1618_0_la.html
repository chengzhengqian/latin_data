<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

inquit, <span class="italic">eius regnum sempiternum.</span> Et alia quae ad hoc pertinentia in libro vicensimo posui, sive quae non posui et tamen in eisdem litteris scripta sunt—venient
et haec sicut ista venerunt quae increduli non putabant esse ventura. Idem quippe Deus utraque promisit, utraque ventura esse praedixit, quem perhorrescunt numina paganorum, etiam teste Porphyrio, nobilissimo philosopho paganorum.</p>
<h3>IV</h3>
<span class="label"><span class="italic">Contra sapientes mundi, qui putant terrena hominum corpora ad caeleste habitaculum non posse transferri.</span></span>
<p><span class="sc">Sed</span> videlicet homines docti atque sapientes, contra vim tantae auctoritatis quae omnia genera hominum, sicut tanto ante praedixit, in hoc credendum sperandumque
convertit, acute sibi argumentari videntur adversus corporum resurrectionem et dicere quod in tertio de re publica libro a Cicerone commemoratum est. Nam cum Herculem et Romulum ex hominibus deos esse factos asseveraret: “Quorum non corpora,”
inquit, “sunt in caelum elata, neque enim natura pateretur ut id quod esset e terra nisi in terra maneret.” Haec est magna ratio sapientium, quorum <span class="italic">Dominus novit cogitationes quoniam vanae sunt.</span>
</p></section><notes></notes></section>