<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

orans teneret, repente prostratus est et dormienti simillimus iacuit, non tamen tremens, sicut etiam per somnum solebant.<a class="footnoteLink" href="#note_LCL417_246_1" id="target_note_LCL417_246_1"><sup>1</sup></a> Stupentibus qui aderant atque aliis paventibus, aliis dolentibus, cum eum quidam vellent erigere, nonnulli prohibuerunt et potius exitum expectandum esse dixerunt. Et ecce surrexit,
et non tremebat, quoniam sanatus erat, et stabat incolumis, intuens intuentes. Quis ergo se tenuit a laudibus Dei? Clamantium gratulantiumque
vocibus ecclesia usquequaque completa est. Inde ad me curritur, ubi sedebam iam processurus. Inruit alter quisque post alterum, omnis posterior quasi novum quod alius prior dixerat nuntiantes; meque gaudente et apud me Deo gratias agente ingreditur etiam ipse cum pluribus. Inclinatur ad genua mea, erigitur ad osculum meum. Procedimus ad populum, plena erat ecclesia, personabat vocibus gaudiorum: Deo gratias, Deo laudes! nemine tacente hinc atque inde clamantium. Salutavi populum, et rursus eadem ferventiore voce clamabant. Facto tandem silentio scripturarum divinarum sunt lecta sollemnia. Ubi autem ventum est ad mei sermonis locum, dixi pauca pro tempore et pro illius iucunditate laetitiae. Magis enim eos in opere divino quandam Dei eloquentiam non audire, sed considerare permisi.</p>
<p>Nobiscum homo prandit et diligenter nobis omnem suae fraternaeque ac maternae calamitatis indicavit historiam. Sequenti itaque die post sermonem


</p></section><notes><section class="footnotes"><ul><li class="note" id="note_LCL417_246_1"><a class="footnoteCrossrefLink" href="#target_note_LCL417_246_1" title="Click to highlight in text"><sup class="lineRef">1</sup><span class="italic">The Benedictines, with some MSS., have</span> solebat, “<span class="italic">as he was wont to do.</span>”</a></li><script type="text/javascript">document.getElementById('note_LCL417_246_1').style.display = "none";</script></ul></section></notes></section>