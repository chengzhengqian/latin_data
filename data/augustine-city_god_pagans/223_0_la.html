<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">atque sapientes. Neque de figmentis poeticis, sed de philosophorum libris a Vergilio dictum est:</p>
<blockquote><p><span class="line">Tum pater omnipotens fecundis imbribus aether</span><span class="linebreak"></span>
<span class="line">Coniugis in gremium laetae descendit,</span><span class="linebreak"></span></p></blockquote>
<p class="noindent">id est in gremium telluris aut terrae; quia et hic aliquas differentias volunt esse atque in ipsa terra aliud Terram, aliud Tellurem, aliud Tellumonem putant, et hos omnes deos habent suis nominibus appellatos, suis officiis distinctos, suis aris sacrisque veneratos. Eandem terram etiam matrem deum vocant, ut iam poetae tolerabiliora confingant, si secundum istorum non poeticos, sed sacrorum libros non solum Iuno, “soror et coniux,” sed etiam mater est Iovis. Eandem terram Cererem, eandem etiam Vestam volunt, cum tamen saepius Vestam non nisi ignem esse perhibeant pertinentem ad focos, sine quibus civitas esse non potest, et ideo illi virgines solere servire quod sicut ex virgine, ita nihil ex igne nascatur. Quam totam vanitatem aboleri et extingui
utique ab illo oportuit, qui est natus ex virgine.</p>
<p>Quis enim ferat, quod, cum tantum honoris et quasi castitatis igni tribuerint, aliquando Vestam non erubescunt etiam Venerem dicere, ut vanescat in ancillis eius honorata virginitas? Si enim Vesta</p>
</section><notes></notes></section>