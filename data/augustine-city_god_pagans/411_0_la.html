<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Iovem, praesertim cum esset etiam diva Rumina quae in hoc opus adiutorium illi famulatumve praeberet. Cogito enim posse responderi, et ipsam Iunonem nihil aliud esse quam Iovem, secundum illos Valerii Sorani versus, ubi dictum est:</p>
<blockquote><p><span class="line">Iuppiter omnipotens regum rerumque deumque</span><span class="linebreak"></span>
<span class="line">Progenitor genetrixque deum.</span><span class="linebreak"></span></p></blockquote>
<p class="noindent">Quare ergo dictus est et Ruminus, cum diligentius fortasse quaerentibus ipse inveniatur esse etiam illa diva Rumina? Si enim maiestate deorum recte videbatur indignum ut in una spica alter ad curam geniculi, altera ad folliculi pertineret, quanto est indignius unam rem infimam, id est ut mammis alantur animalia, duorum deorum potestate curari, quorum sit unus Iuppiter, rex ipse cunctorum, et hoc agat non saltem cum coniuge sua, sed cum ignobili nescio qua Rumina, nisi quia ipse est etiam ipsa Rumina; Ruminus fortasse pro sugentibus maribus, Rumina pro feminis. Dicerem quippe noluisse illos Iovi femininum nomen inponere, nisi et in illis versibus “progenitor genetrixque” diceretur, et inter eius alia cognomina legerem quod etiam Pecunia vocaretur, quam deam inter illos minuscularios invenimus et in quarto libro commemoravimus. Sed cum et mares et feminae habeant pecuniam, cur non et Pecunia et Pecunius appellatus sit, sicut Rumina et Ruminus, ipsi viderint.</p>
</section><notes></notes></section>