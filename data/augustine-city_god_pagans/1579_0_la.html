<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXII</h3>
<span class="label"><span class="italic">De his qui putant ea crimina quae inter elemosynarum opera committuntur ad damnationis iudicium non vocari.</span></span>
<p><span class="sc">Comperi</span> etiam quosdam putare eos tantummodo arsuros illius aeternitate supplicii qui pro peccatis suis facere dignas elemosynas neglegunt, iuxta illud apostoli Iacobi: <span class="italic">Iudicium autem sine misericordia illi qui non fecit misericordiam.</span> Qui ergo fecit, inquiunt, quamvis mores in melius non mutaverit, sed inter ipsas suas elemosynas nefarie ac nequiter vixerit, iudicium illi cum misericordia futurum est, ut aut nulla damnatione plectatur aut post aliquod tempus sive parvum sive prolixum ab illa damnatione liberetur. Ideo iudicem ipsum vivorum atque mortuorum noluisse existimant aliud commemorare se esse dicturum sive dextris quibus est vitam daturus aeternam, sive sinistris quos aeterno supplicio damnaturus, nisi elemosynas sive factas sive non factas. Ad hoc pertinere aiunt et in oratione Dominica cotidianam postulationem: <span class="italic">Dimitte nobis debita nostra, sicut et nos dimittimus debitoribus nostris.</span> Quisquis enim illi qui in eum peccavit dimittit ignoscendo peccatum, procul dubio elemosynam facit. Quam rem Dominus ipse sic commendavit ut diceret: <span class="italic">Si enim dimiseritis peccata hominibus, dimittet vobis et pater vester peccata vestra; si autem non dimiseritis hominibus, neque pater vester qui in caelis est dimittet


</span></p></section><notes></notes></section>