<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad populum Iudaeorum. Nobis quidem illae sufficiunt quae de nostrorum inimicorum codicibus proferuntur, quos agnoscimus propter hoc testimonium,
quod nobis inviti perhibent eosdem codices habendo atque servando, per omnes gentes etiam ipsos esse dispersos, quaqua versum Christi ecclesia dilatatur.</p>
<p>Nam prophetia in psalmis, quos legunt etiam, de hac re praemissa est, ubi scriptum est: <span class="italic">Deus meus, misericordia eius praeveniet me; Deus meus demonstravit mihi in inimicis meis, ne occideris eos, ne quando obliviscantur
legem tuam; disperge eos in virtute tua.</span> Demonstravit ergo Deus ecclesiae in eius inimicis Iudaeis gratiam misericordiae suae, quoniam, sicut dicit apostolus, <span class="italic">delictum illorum salus gentibus</span> ; et ideo non eos occidit, id est non in eis perdidit quod sunt Iudaei, quamvis a Romanis fuerint devicti et oppressi, ne obliti legem Dei ad hoc, de quo agimus, testimonium
nihil valerent. Ideo parum fuit, ut diceret: <span class="italic">Ne occideris eos, ne quando obliviscantur legem tuam,</span> nisi adderet etiam: <span class="italic">Disperge eos</span> ; quoniam si cum isto testimonio scripturarum in sua tantummodo terra, non ubique essent, profecto ecclesia, quae ubique est, eos prophetiarum quae de Christo praemissae sunt testes in omnibus gentibus habere non posset.</p>
</section><notes></notes></section>