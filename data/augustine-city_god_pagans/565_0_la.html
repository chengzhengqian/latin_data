<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>An forte vocibus humanis contaminarentur qui acie non contaminantur oculorum, et ideo daemones medios habent, per quos eis voces hominum nuntientur,
a quibus longe absunt, ut incontaminatissimi perseverent? Quid iam de ceteris sensibus dicam? Non enim olfaciendo contaminari vel dii possent, si adessent, vel cum adsunt daemones possunt vivorum corporum vaporibus humanorum, si tantis sacrificiorum
cadaverinis non contaminantur nidoribus. In gustandi autem sensu nulla necessitate reficiendae mortalitatis urgentur, ut fame adacti cibos ab hominibus
quaerant. Tactus vero in potestate est. Nam licet ab eo potissimum sensu contrectatio dicta videatur, hactenus tamen, si vellent, miscerentur hominibus, ut viderent et viderentur, audirent et audirentur. Tangendi autem quae necessitas? Nam neque homines id concupiscere auderent, cum deorum vel daemonum bonorum conspectu vel conloquio fruerentur; et si in tantum curiositas progrederetur ut vellent, quonam pacto quispiam posset invitum tangere deum vel daemonem, qui nisi captum non potest passerem?</p>
<p>Videndo igitur visibusque se praebendo et loquendo et audiendo dii corporaliter misceri hominibus possent.
</p></section><notes></notes></section>