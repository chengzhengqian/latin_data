<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

evidentissimam differentiam dicens: <span class="italic">Primus homo de terra terrenus, secundus homo de caelo.</span> <a class="footnoteLink" href="#note_LCL414_232_1" id="target_note_LCL414_232_1"><sup>1</sup></a> <span class="italic">Qualis terrenus, tales et terreni; qualis caelestis, tales et caelestes. Et quo modo induimus imaginem terreni, induamus et imaginem eius qui de caelo est.</span> Hoc apostolus ita posuit ut nunc quidem in nobis secundum sacramentum
regenerationis fiat, sicut alibi dicit: <span class="italic">Quotquot in Christo baptizati estis Christum induistis.</span> Re autem ipsa tunc perficietur cum et in nobis quod est animale nascendo spiritale factum fuerit resurgendo. Ut enim eius itidem verbis utar: <span class="italic">Spe salvi facti sumus.</span></p>
<p>Induimus autem imaginem terreni hominis propagatione
praevaricationis et mortis, quam nobis intulit generatio; sed induemus<a class="footnoteLink" href="#note_LCL414_232_2" id="target_note_LCL414_232_2"><sup>2</sup></a> imaginem caelestis hominis gratia indulgentiae vitaeque perpetuae, quod nobis praestat regeneratio, non nisi per mediatorem Dei et hominum, hominem Christum Iesum, quem caelestem
 hominem vult intellegi quia de caelo venit ut terrenae mortalitatis corpore vestiretur quod caelesti inmortalitate vestiret. Caelestes vero ideo appellat et alios, quia fiunt per gratiam membra eius, ut cum illis sit unus Christus, velut caput et corpus.</p>
</section><notes><section class="footnotes"><ul><li class="note" id="note_LCL414_232_1"><a class="footnoteCrossrefLink" href="#target_note_LCL414_232_1" title="Click to highlight in text"><sup class="lineRef">1</sup>de caelo <span class="italic">V</span> (<span class="italic">cf. the corresponding Greek:</span> ἐξ οὐρανοῦ; <span class="italic">see also below, 13.24</span> [<span class="italic">p.</span> 252, <span class="italic">note</span> 3]; <span class="italic">18.11</span>)<span class="italic">:</span> de caelo caelestis <span class="italic">most MSS., Vulg.</span></a></li><script type="text/javascript">document.getElementById('note_LCL414_232_1').style.display = "none";</script><li class="note" id="note_LCL414_232_2"><a class="footnoteCrossrefLink" href="#target_note_LCL414_232_2" title="Click to highlight in text"><sup class="lineRef">2</sup>induemus <span class="italic">a few MSS.</span> (<span class="italic">cf. below, 13.24</span> [<span class="italic">p.</span> 254, <span class="italic">line</span> 9], induentur): induimus <span class="italic">most MSS.</span></a></li><script type="text/javascript">document.getElementById('note_LCL414_232_2').style.display = "none";</script></ul></section></notes></section>