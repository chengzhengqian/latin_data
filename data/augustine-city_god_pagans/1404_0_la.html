<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

completa per ecclesiam quam videmus toto orbe diffusam in libris superioribus posui. Ipse est Deus quem Varro doctissimus Romanorum Iovem putat, quamvis nesciens quid loquatur; quod tamen ideo commemorandum putavi quoniam vir tantae scientiae nec nullum istum Deum potuit existimare nec vilem. Hunc enim eum esse credidit quem summum putavit deum. Postremo ipse est Deus quem doctissimus philosophorum, quamvis Christianorum acerrimus inimicus, etiam per eorum oracula quos deos putat, deum magnum Porphyrius confitetur.</p>
<h3><span class="ac">XXIII</span></h3>
<span class="label"><span class="italic">Quae Porphyrius dicat oraculis deorum responsa esse de Christo.</span></span>
<p><span class="sc">Nam</span> in libris, quos ἐκ λογίων φιλοσοφίας appellat, in quibus exequitur atque conscribit rerum ad philosophiam
pertinentium velut divina responsa, ut ipsa verba eius, quem ad modum ex Graeca lingua in Latinam interpretata sunt, ponam: “Interroganti,” inquit, “quem deum placando revocare possit uxorem suam a Christianismo, haec ait versibus Apollo.” Deinde verba velut Apollinis ista sunt: “Forte magis poteris in aqua inpressis litteris scribere aut adinflans leves pinnas per aera avis volare, quam pollutae revoces impiae uxoris sensum. Pergat quo modo vult inanibus fallaciis<a class="footnoteLink" href="#note_LCL416_214_1" id="target_note_LCL416_214_1"><sup>1</sup></a> perseverans et lamentari fallaciis mortuum Deum cantans, quem iudicibus

</p></section><notes><section class="footnotes"><ul><li class="note" id="note_LCL416_214_1"><a class="footnoteCrossrefLink" href="#target_note_LCL416_214_1" title="Click to highlight in text"><sup class="lineRef">1</sup>The Latin text here is corrupt, and the Greek text of Porphyry is lost; but the sense is sufficiently clear.</a></li><script type="text/javascript">document.getElementById('note_LCL416_214_1').style.display = "none";</script></ul></section></notes></section>