<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

voluntas quamvis non sit secundum naturam sed contra naturam quia vitium est, tamen eius naturae est cuius est vitium quod nisi in natura non potest esse, sed in ea quam creavit ex nihilo, non quam genuit Creator de semet ipso, sicut genuit Verbum per quod facta sunt omnia, quia, etsi de terrae pulvere Deus finxit hominem, eadem terra omnisque terrena materies omnino de nihilo est animamque de nihilo factam dedit corpori cum factus est homo.</p>
<p>Usque adeo autem mala vincuntur a bonis ut, quamvis sinantur esse ad demonstrandum quam possit et ipsis bene uti iustitia providentissima Creatoris, bona tamen sine malis esse possint, sicut Deus ipse verus et summus, sicut omnis super istum caliginosum aerem caelestis invisibilis visibilisque
creatura; mala vero sine bonis esse non possint quoniam naturae in quibus sunt, in quantum naturae sunt. utique bonae sunt. Detrahitur porro malum non aliqua natura quae accesserat vel ulla eius parte sublata, sed ea quae vitiata ac depravata fuerat sanata atque correcta.</p>
<p>Arbitrium igitur voluntatis tunc est vere liberum eum vitiis peccatisque non servit. Tale datum est a Deo, quod amissum proprio vitio nisi a quo dari potuit reddi non potest. Unde Veritas dicit: <span class="italic">Si vos Filius liberaverit, tunc vere liberi eritis.</span> Id ipsum




</p></section><notes></notes></section>