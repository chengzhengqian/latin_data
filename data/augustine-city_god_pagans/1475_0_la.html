<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

atque incorruptibiles facti, si virorum trium corruptibilia
corpora atque mortalia in camino ardenti inlaesa vivere potuerunt.</p>
<h3><span class="ac">XIX</span></h3>
<span class="label"><span class="italic">Quid apostolus Paulus Thessalonicensibus scripserit de manifestatione Antichristi, cuius tempus dies Domini subsequetur.</span></span>
<p><span class="sc">Multas</span> evangelicas apostolicasque sententias de divino isto iudicio novissimo video mihi esse praetereundas,
ne hoc volumen in nimiam longitudinem provolvatur; sed nullo modo est praetereundus apostolus Paulus, qui scribens ad Thessalonicenses: <span class="italic">Rogamus</span>, inquit, <span class="italic">vos, fratres, per adventum Domini nostri Iesu Christi et nostrae congregationis in ipsum, ut non cito moveamini mente neque terreamini neque per spiritum neque per verbum neque per epistulam tamquam per nos, quasi instet dies Domini, ne quis vos seducat ullo modo; quoniam nisi venerit refuga primum et revelatus fuerit homo peccati, filius interitus, qui adversatur et superextollitur supra omne quod dicitur Deus aut quod colitur, ita ut in templo Dei sedeat, ostentans se tamquam sit Deus. Non retinetis in memoria quod adhuc cum essem apud vos haec dicebantur vobis? et nunc quid detineat scitis ut reveletur in suo tempore. Iam enim mysterium iniquitatis operatur. Tantum qui modo tenet teneat, donec de medio fiat; et tunc revelabitur iniquus</span>
</p></section><notes></notes></section>