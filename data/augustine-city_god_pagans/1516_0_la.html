<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

dico evidenter ostendit. Deus enim per prophetam: <span class="italic">Audi me, inquit, Iacob et Israel quem ego voco. Ego sum primus et ego in sempiternum, et manus mea fundavit terram et dextera mea firmavit caelum. Vocabo eos, et stabunt simul, et congregabuntur omnes et audient. Quis ei nuntiavit haec? Diligens te feci voluntatem tuam super Babylonem ut auferrem semen Chaldaeorum. Et locutus sum et ego vocavi; adduxi eum et prosperam feci viam eius. Accedite ad me et audite haec. Non a principio in abscondito locutus sum; quando fiebant, ibi eram. Et nunc Dominus Deus misit me et Spiritus eius.</span> Nempe ipse est, qui loquebatur sicut Dominus Deus; nec tamen intellegeretur Iesus Christus, nisi addidisset: <span class="italic">Et nunc Dominus Deus misit me et Spiritus eius.</span> Dixit hoc enim secundum formam servi, de re futura utens praeteriti temporis verbo, quem ad modum apud eundem prophetam legitur: <span class="italic">Sicut ovis ad immolandum ductus est.</span> Non enim ait: “ducetur,” sed pro eo quod futurum erat praeteriti temporis verbum posuit. Et assidue prophetia sic loquitur.</p>
<p>Est alius locus apud Zachariam qui hoc evidenter ostendit quod omnipotentem misit omnipotens; quis quem, nisi Deus Pater Deum Filium? Nam ita scriptum est: <span class="italic">Haec dicit Dominus omnipotens: Post gloriam misit me super gentes quae spoliaverunt vos; quia qui tetigerit vos quasi tangat pupillam oculi eius. Ecce ego inferam manum meam super eos, et erunt spolia his</span>
</p></section><notes></notes></section>