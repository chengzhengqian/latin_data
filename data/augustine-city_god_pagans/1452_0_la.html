<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

et ipsi praepositi intellegendi sunt, per quos nunc ecclesia gubernatur. Iudicium autem datum nullum melius accipiendum videtur quam id quod dictum est: <span class="italic">Quae ligaveritis in terra, ligata erunt et in caelo; et quae solveritis in terra, soluta erunt et in caelo.</span> Unde apostolus: <span class="italic">Quid enim mihi est, inquit, de his qui foris sunt iudicare? Nonne de his qui intus sunt vos iudicatis? Et animae</span>, inquit, <span class="italic">occisorum propter testimonium Iesu et propter verbum Dei;</span> subauditur quod postea dicturus est: <span class="italic">Regnaverunt cum Iesu mille annis;</span> animae scilicet martyrum nondum sibi corporibus
suis redditis.</p>
<p>Neque enim piorum animae mortuorum separantur ab ecclesia, quae nunc etiam est regnum Christi. Alioquin nec ad altare Dei fieret eorum memoria in communicatione corporis Christi; nec aliquid prodesset
ad eius baptismum in periculis currere, ne sine illo finiatur haec vita; nec ad reconciliationem, si forte per paenitentiam malamve conscientiam quisque
ab eodem corpore separatus est. Cur enim fiunt ista, nisi quia fideles etiam defuncti membra sunt eius? Quamvis ergo cum suis corporibus nondum, iam tamen eorum animae regnant cum illo, dum isti anni mille decurrunt. Unde in hoc eodem libro et alibi legitur: <span class="italic">Beati mortui qui in Domino moriuntur. A modo etiam dicit Spiritus, ut requiescant a laboribus suis; nam opera eorum sequuntur eos.</span> Regnat itaque






</p></section><notes></notes></section>