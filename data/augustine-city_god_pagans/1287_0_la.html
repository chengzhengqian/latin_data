<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

qui vocabatur Baruch; sed Hieremiae celebratius habetur.</p>
<p>Rursus idem propheta de ipso: <span class="italic">Ecce,</span> inquit, <span class="italic">dies veniunt, ait Dominus, et suscitabo David germen iustum, et regnabit rex et sapiens erit et faciet iudicium et iustitiam in terra. In diebus illis salvabitur Iudas, et Israel habitabit confidenter; et hoc est nomen, quod vocabunt eum: Dominus iustus noster.</span> De vocatione etiam gentium, quae fuerat futura et eam nunc impletam cernimus, sic locutus est: <span class="italic">Domine Deus meus et refugium meum in die malorum, ad te gentes venient ab extremo terrae et dicent: Vere mendacia coluerunt patres nostri simulacra, et non est in illis utilitas.</span> Quia vero non erant eum agnituri Iudaei, a quibus eum et occidi oportebat, sic idem propheta significat: <span class="italic">Grave cor per omnia, et homo est, et quis agnoscit eum?</span> Huius est etiam illud quod in libro septimo decimo posui de testamento novo, cuius est mediator Christus. Ipse quippe Hieremias ait: <span class="italic">Ecce dies veniunt, dicit Dominus, et consummabo super domum Iacob testamentum novum,</span> et cetera quae ibi leguntur.</p>
<p>Sophoniae autem prophetae, qui cum Hieremia prophetabat, haec praedicta de Christo interim ponam: <span class="italic">Expecta me, dicit Dominus, in die resurrectionis meae in futurum; quia iudicium meum, ut congregem</span>
</p></section><notes></notes></section>