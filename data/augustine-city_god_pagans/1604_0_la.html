<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad priora delenda, non ad perpetua inpune committenda peccata. Tales autem elemosynas non dicendi sunt facere qui vitam nolunt a consuetudine scelerum in melius commutare. Quia et in hoc quod ait: <span class="italic">Quando uni ex minimis meis non fecistis, mihi non fecistis,</span> ostendit eos non facere etiam quando se facere existimant. Si enim Christiano esurienti panem tamquam Christiano darent, profecto sibi panem iustitiae quod ipse Christus est non negarent, quoniam Deus non cui detur sed quo animo detur adtendit. Qui ergo Christum diligit in Christiano, hoc animo ei porrigit elemosynam quo accedit ad Christum, non quo vult recedere inpunitus a Christo. Tanto enim magis quisque deserit Christum quanto magis diligit quod inprobat Christus. Nam quid cuiquam prodest quod baptizatur, si non iustificatur? Nonne qui dixit: <span class="italic">Nisi quis renatus fuerit ex aqua et Spiritu, non intrabit in regnum Dei,</span> ipse etiam dixit: <span class="italic">Nisi abundaverit iustitia vestra super scribarum et Pharisaeorum, non intrabitis in regnum caelorum?</span> Cur illud timendo multi currunt baptizari, et hoc non timendo non multi curant iustificari? Sicut ergo non fratri suo dicit: <span class="italic">Fatue,</span> qui cum hoc dicit non ipsi fraternitati, sed peccato eius infensus est—alioquin reus erit gehennae ignis—ita e contrario qui porrigit elemosynam Christiano, non Christiano porrigit qui non in eo diligit Christum, non autem diligit Christum





</p></section><notes></notes></section>