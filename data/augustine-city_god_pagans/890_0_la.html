<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent noindent">

purgatas cum rursus incipiunt in corpora velle reverti?</p>
<p>Unde colligitur, etiamsi ita se haberet, quod est omnino vanissimum, vicissim alternans incessabiliter
euntium atque redeuntium animarum mundatio et inquinatio, non potuisse veraciter dici omnes culpabiles
atque vitiosos motus animarum eis ex terrenis corporibus inolescere, si quidem secundum ipsos illa, ut locutor nobilis ait, dira cupido usque adeo non est ex corpore ut ab omni corporea peste purgatam et extra omne corpus animam constitutam ipsa<a class="footnoteLink" href="#note_LCL414_284_1" id="target_note_LCL414_284_1"><sup>1</sup></a> esse compellat in corpore. Unde, etiam illis fatentibus, non ex carne tantum afficitur anima ut cupiat metuat, laetetur aegrescat, verum etiam ex se ipsa his potest motibus agitari.</p>
<h3>VI</h3>
<span class="label"><span class="italic">De qualitate voluntatis humanae, sub cuius iudicio affectiones animi aut pravae habentur aut rectae.</span></span>
<p><span class="sc">Interest</span> autem qualis sit voluntas hominis, quia si perversa est, perversos habebit hos motus, si autem recta est, non solum inculpabiles verum etiam laudabiles
erunt. Voluntas est quippe in omnibus, immo omnes nihil aliud quam voluntates sunt. Nam quid est cupiditas et laetitia nisi voluntas in eorum consensione
quae volumus? Et quid est metus atque tristitia nisi voluntas in dissensione ab his quae nolumus?

</p></section><notes><section class="footnotes"><ul><li class="note" id="note_LCL414_284_1"><a class="footnoteCrossrefLink" href="#target_note_LCL414_284_1" title="Click to highlight in text"><sup class="lineRef">1</sup>ipsam <span class="italic">some MSS.</span></a></li><script type="text/javascript">document.getElementById('note_LCL414_284_1').style.display = "none";</script></ul></section></notes></section>