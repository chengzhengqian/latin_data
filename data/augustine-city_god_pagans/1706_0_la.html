<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

apostolus: <span class="italic">Ex parte</span>, inquit, <span class="italic">scimus et ex parte prophetamus; cum autem venerit quod perfectum est, quod ex parte est evacuabitur.</span> Deinde ut quo modo posset aliqua similitudine ostenderet, quantum ab illa quae futura est distet haec vita, non qualiumcumque hominum, verum etiam qui praecipua hic sanctitate sunt praediti: <span class="italic">Cum essem</span>, inquit, <span class="italic">parvulus, quasi parvulus sapiebam, quasi parvulus loquebar, quasi parvulus cogitabam; cum autem factus sum vir, evacuavi ea quae parvuli erant. Videmus nunc per speculum in aenigmate, tunc autem faciem ad faciem. Nunc scio ex parte, tunc autem cognoscam sicut et cognitus sum.</span></p>
<p>Si ergo in hac vita, ubi hominum mirabilium prophetia ita comparanda est illi vitae, quasi parvuli ad iuvenem, vidit tamen Helisaeus accipientem munera servum suum, ubi ipse non erat, itane cum venerit quod perfectum est nec iam corpus corruptibile adgravabit animam, sed incorruptibile nihil impediet, illi sancti ad ea quae videnda sunt oculis corporeis, quibus Helisaeus absens ad servum suum videndum non indiguit, indigebunt? Nam secundum interpretes septuaginta ista sunt ad Giezi verba prophetae: <span class="italic">Nonne cor meum iit tecum, quando conversus est vir de curru in obviam tibi et accepisti pecuniam?</span> et cetera; sicut autem ex Hebraeo interpretatus est presbyter Hieronymus: <span class="italic">Nonne cor meum</span>, inquit, <span class="italic">in praesenti erat, quando reversus est homo de curru suo in occursum tui?</span> Corde suo ergo se dixit hoc vidisse propheta, adiuto quidem mirabiliter nullo dubitante divinitus. Sed quanto amplius tunc omnes munere


</p></section><notes></notes></section>