<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">oculis eorum; et mors iam non erit neque luctus neque clamor, sed nec dolor ullus.</span> Quis vero tam sit absurdus et obstinatissima contentione vesanus qui audeat adfirmare
in huius mortalitatis aerumnis, non dico populum sanctum, sed unumquemque sanctorum qui hanc vel ducat vel ducturus sit vel duxerit vitam, nullas habentem lacrimas et dolores, cum potius quanto est quisque sanctior et desiderii sancti plenior tanto sit eius in orando fletus uberior? An non est vox civis supernae Hierusalem: <span class="italic">Factae sunt mihi lacrimae meae panis die ac nocte</span>, et: <span class="italic">Lavabo per singulas noctes lectum meum, in lacrimis meis stratum meum rigabo</span>, et: <span class="italic">Gemitus meus ron est absconditus a te</span>, et: <span class="italic">Dolor meus renovatus est</span>? Aut vero non eius filii sunt qui ingemescunt gravati, in quo nolunt spoliari, sed supervestiri, ut absorbeatur mortale hoc a vita? Nonne ipsi sunt qui primitias habentes Spiritus in semet ipsis ingemescunt, adoptionem expectantes, redemptionem corporis sui? An ipse apostolus Paulus non erat supernus Hierosolymitanus, vel non multo magis hoc erat quando pro Israelitis carnalibus fratribus suis tristitia illi erat magna et continuus dolor cordi eius?</p>
<p>Quando autem mors non erit in ista civitate nisi quando dicetur: <span class="italic">Ubi est, mors, contentio tua? Ubi est, mors, aculeus tuus? Aculeus autem mortis est peccatum.</span>
</p></section><notes></notes></section>