<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

pervenisse, non scientia, qua putant non posse quaecumque
infinita conprehendi, sed quasi ad horam, sicut veniebat in mentem, fortuita quadam inconstantia
videatur fecisse quae fecit. Porro si illi circuitus admittantur, inquiunt, quibus, vel manente mundo vel ipso quoque revolubiles ortus suos et occasus eisdem circuitibus inserente, eadem temporalia
repetuntur, nec ignavum otium, praesertim tam longae sine initio diuturnitatis, Deo tribuitur nec inprovida temeritas operum suorum, quoniam si non eadem repetantur, non possunt infinita diversitate variata ulla eius scientia vel praescientia conprehendi.</p>
<p>Has argumentationes, quibus impii nostram simplicem
pietatem, ut cum illis in circuitu ambulemus, de via recta conantur avertere, si ratio refutare non posset, fides inridere deberet. Huc accedit quod in adiutorio Domini Dei nostri hos volubiles circulos, quos opinio confingit, ratio manifesta confringit. Hinc enim maxime isti errant ut in circuitu falso ambulare quam vero et recto itinere malint, quod mentem divinam omnino inmutabilem, cuiuslibet infinitatis
capacem et innumera omnia sine cogitationis alternatione numerantem, de sua humana mutabili angustaque metiuntur. Et fit illis quod ait apostolus:


</p></section><notes></notes></section>