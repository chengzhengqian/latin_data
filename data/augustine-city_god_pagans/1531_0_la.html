<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nolentem pellit e corpore, secunda mors animam nolentem tenet in corpore; ab utraque morte communiter
id habetur, ut quod non vult anima de suo corpore patiatur.</p>
<p>Adtendunt autem isti contradictores nullam esse nunc carnem quae dolorem pati possit mortemque non possit, et non adtendunt esse tamen aliquid tale quod corpore maius sit. Ipse quippe animus, cuius praesentia corpus vivit et regitur, et dolorem pati potest et mori non potest. Ecce inventa res est quae, cum sensum doloris habeat, inmortalis est. Hoc igitur erit tunc etiam in corporibus damnatorum quod nunc esse scimus in animis omnium.</p>
<p>Si autem consideremus diligentius, dolor, qui dicitur corporis, magis ad animam pertinet. Animae est enim dolere, non corporis, etiam quando ei dolendi causa existit a corpore, cum in eo loco dolet ubi laeditur corpus. Sicut ergo dicimus corpora sentientia
et corpora viventia, cum ab anima sit corpori sensus et vita, ita corpora dicimus et dolentia, cum dolor corpori nisi ab anima esse non possit. Dolet itaque anima cum corpore in eo loco eius, ubi aliquid contingit ut doleat. Dolet et sola, quamvis sit in corpore, cum aliqua causa etiam invisibili tristis est ipsa corpore incolumi; dolet etiam non in corpore constituta, nam utique dolebat dives ille apud inferos quando dicebat: <span class="italic">Crucior in hac flamma.</span> Corpus autem nec exanime dolet nec animatum sine anima



</p></section><notes></notes></section>