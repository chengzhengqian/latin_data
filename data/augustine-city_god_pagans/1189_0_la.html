<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Quis est iste, nisi substantia illa Israel ex semine David, Christus Iesus? De quo dicit apostolus quod <span class="italic">surgens a mortuis iam non moritur, et mors ei ultra non dominabitur.</span> Sic enim vivet et non videbit mortem, ut tamen mortuus fuerit, sed animam suam eruerit de manu inferni, quo propter quorundam solvenda inferna vincla descenderat; eruerit autem potestate illa de qua in evangelio dicit: <span class="italic">Potestatem habeo ponendi animam meam et potestatem habeo iterum sumendi eam.</span></p>
<h3>XII</h3>
<span class="label"><span class="italic">Ad quorum personam pertinere intellegenda sit flagitatio promissorum de quibus in psalmo dicitur: Ubi sunt misericordiae tuae, Domine, antiquae et cetera.</span></span>
<p><span class="sc">Sed</span> cetera psalmi huius, quae ita se habent: <span class="italic">Ubi sunt miserationes tuae antiquae, Domine, quas iurasti David in veritate tua? Memento, Domine, opprobrii servorum tuorum, quod continui in sinu meo multarum gentium; quod exprobraverunt inimici tui, Domine; quod exprobraverunt commutationem christi tui,</span> utrum ex persona dicta sint illorum Israelitarum, qui desiderabant reddi sibi promissionem quae facta est ad David, an potius Christianorum, qui non secundum
carnem, sed secundum spiritum sunt Israelitae,





</p></section><notes></notes></section>