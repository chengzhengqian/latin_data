<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

et electa ante mundi constitutionem, de qua dictum est: <span class="italic">Novit Dominus qui sunt eius.</span> Et tamen hic erit etiam illo tempore quo solvendus est diabolus, sicut ex quo est instituta hic fuit et erit omni tempore, in suis utique qui succedunt nascendo morientibus. Nam paulo post dicit quod solutus diabolus seductas gentes toto orbe terravum adtrahet in bellum adversus eam, quorum hostium numerus erit ut harena maris. <span class="italic">Et ascenderunt,</span> inquit, <span class="italic">supra terrae latitudinem, et cinxerunt castra sanctorum et dilectam civitatem, et descendit ignis de caelo a Deo et comedit eos; et diabolus, qui seducebat eos, missus est in stagnum ignis et sulphuris, ubi et bestia et pseudopropheta;
et cruciabuntur die et nocte in saecula saeculorum.</span></p>
<p>Sed hoc iam ad iudicium novissimum pertinet, quod nunc propterea commemorandum putavi ne quis existimet eo ipso parvo tempore quo solvetur diabolus
in hac terra ecclesiam non futuram, illo hic eam vel non inveniente cum fuerit solutus, vel absumente cum fuerit modis omnibus persecutus. Non itaque per totum hoc tempus quod liber iste complectitur, a primo scilicet adventu Christi usque in saeculi finem, qui erit secundus eius adventus, ita diabolus alligatur ut eius haec ipsa sit alligatio, per hoc intervallum quod mille annorum numero appellat non seducere ecclesiam, quando quidem illam nec solutus utique seducturus est. Nam profecto ei si alligari est non posse seducere sive non permitti, quid erit solvi nisi posse seducere sive permitti? Quod absit ut fiat;




</p></section><notes></notes></section>