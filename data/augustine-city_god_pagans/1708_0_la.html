<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ista virtus magna cernendi data fuerit ad horam etiam in isto mortali corpore oculis sancti viri Iob, quando ait ad Deum: <span class="italic">In obauditu auris audiebam te prius, nunc autem oculus meus videt te; propterea despexi memet ipsum et distabui et existimavi me terram et cinerem;</span> quamvis nihil hic prohibeat oculum cordis intellegi, de quibus oculis ait apostolus: <span class="italic">Inluminatos oculos</span> habere <span class="italic">cordis vestri.</span> Ipsis autem videri Deum, cum videbitur, Christianus ambigit nemo qui fideliter accipit quod ait Deus ille magister: <span class="italic">Beati mundicordes, quoniam ipsi Deum videbunt.</span> Sed utrum etiam corporalibus ibi oculis videatur, hoc in ista quaestione versamus.</p>
<p>Illud enim quod scriptum est: <span class="italic">Et videbit omnis caro salutare Dei</span>, sine ullius nodo difficultatis sic intellegi potest ac si dictum fuerit: “Et videbit omnis homo Christum Dei,” qui utique in corpore visus est et in corpore videbitur, quando vivos et mortuos iudicabit. Quod autem ipse sit salutare Dei, multa sunt et alia testimonia scripturarum; sed evidentius venerandi illius senis Simeonis verba declarant, qui cum infantem Christum accepisset in manus suas: <span class="italic">Nunc</span>, inquit, <span class="italic">dimittis, Domine, servum tuum secundum verbum tuum in pace, quoniam viderunt oculi mei salutare tuum.</span> Illud etiam quod ait supra memoratus Iob, sicut in exemplaribus quae ex Hebraeo sunt invenitur: <span class="italic">Et in carne mea videbo Deum</span>, resurrectionem quidem carnis sine dubio prophetavit, non tamen dixit: “Per





</p></section><notes></notes></section>