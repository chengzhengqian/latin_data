<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">a bono magistro eodemque medico mentium: <span class="italic">Si quis me negaverit coram hominibus, negabo eum coram patre meo, qui in caelis est,</span> vel <span class="italic">coram angelis Dei,</span> inter maledicta et opprobria, inter gravissimas persecutiones crudelesque poenas non sunt deterriti a praedicatione salutis humanae tanto fremitu offensionis humanae. Et quod eos divina facientes atque dicentes divineque viventes debellatis quodam modo cordibus duris atque introducta pace iustitiae ingens in ecclesia Christi gloria consecuta est, non in ea tamquam in suae virtutis fine quieverunt, sed eam quoque ipsam ad Dei gloriam referentes, cuius gratia tales erant, isto quoque fomite eos, quibus consulebant, ad amorem illius a quo et ipsi tales fierent accendebant. Namque ne propter humanam gloriam boni essent, docuerat eos magister illorum dicens: <span class="italic">Cavete facere iustitiam vestram coram hominibus, ut videamini ab eis; alioquin mercedem non habebitis apud patrem vestrum, qui in caelis est.</span> Sed rursus ne hoc perverse intellegentes hominibus placere metuerent minusque prodessent latendo quod boni sunt, demonstrans quo fine innotescere deberent: <span class="italic">Luceant,</span> inquit, <span class="italic">opera vestra coram hominibus, ut videant bona facta vestra et glorificent patrem vestrum, qui in caelis est.</span> Non ergo <span class="italic">ut videamini ab eis,</span> id est hac intentione, ut eos ad vos converti velitis, quia non per vos</p>
</section><notes></notes></section>