<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">universis sedibus suis, in quibus peccaverunt, et mundabo eos; et erunt mihi populus, et ego ero eis Deus; et servus meus David rex super eos, et pastor unus erit omnium eorum.</span></p>
<h3>XXXV</h3>
<span class="label"><span class="italic">De trium prophetarum vaticinio, id est Aggaei, Zachariae et Malachiae.</span></span>
<p><span class="sc">Restant</span> tres minores prophetae qui prophetaverunt
in fine captivitatis, Aggaeus, Zacharias, Malachias.
Quorum Aggaeus Christum et ecclesiam hac apertius brevitate prophetat: <span class="italic">Haec dicit Dominus exercituum: Adhuc unum modicum est, et ego commovebo caelum .et terram et mare et aridam, et movebo omnes gentes, et veniet desideratus cunctis gentibus.</span> Haec prophetia partim completa iam cernitur, partim speratur in fine complenda. Movit enim caelum angelorum et siderum testimonio, quando incarnatus est Christus; movit terram ingenti miraculo de ipso virginis partu; movit mare et aridam, cum et in insulis et in orbe toto Christus adnuntiatur. Ita moveri omnes gentes videmus ad fidem. Iam vero quod sequitur: <span class="italic">Et veniet desideratus cunctis gentibus,</span> de novissimo eius expectatur adventu. Ut enim esset desideratus expectantibus, prius oportuit eum dilectum esse credentibus.</p>
<p>Zacharias de Christo et ecclesia: <span class="italic">Exulta,</span> inquit,



</p></section><notes></notes></section>