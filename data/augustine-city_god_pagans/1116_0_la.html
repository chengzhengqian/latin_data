<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Sic intellectum est et in epistula ad Hebraeos, et sic expositum. <span class="italic">Fide, inquit, praecessit Abraham Isaac ternptatus et unicum obtulit, qui promissiones suscepit, ad quem dictum est: In Isaac vocabitur tibi semen, cogitans quia et ex mortuis suscitare potest Deus.</span> Proinde addidit: <span class="italic">Pro hoc etiam eum et in similitudinem adduxit;</span> cuius similitudinem, nisi illius unde dicit apostolus: <span class="italic">Qui proprio filio non pepercit, sed pro nobis omnibus tradidit eum?</span> Propterea et Isaac, sicut Dominus crucem suam, ita sibi ligna ad victimae locum, quibus fuerat et inponendus, ipse portavit. Postremo
quia Isaac occidi non oportebat, postea quam est pater ferire prohibitus, quis erat ille aries, quo immolato impletum est significativo sanguine sacrificium? Nempe quando eum vidit Abraham, cornibus in frutice tenebatur. Quis ergo illo figurabatur nisi Iesus, antequam immolaretur, spinis Iudaicis coronatus?</p>
<p>Sed divina per angelum verba potius audiamus. Ait quippe scriptura: <span class="italic">Et extendit Abraham manum suam sumere machaeram ut occideret filium suum. Et vocavit illum angelus Domini de caelo et dixit; Abraham!


</span></p></section><notes></notes></section>