<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nisi se ipse, qui etiam de corpore suo dixit: <span class="italic">Solvite templum hoc, et in triduo resuscitabo illud.</span> Ipsum autem genus mortis, hoc est sublimitas crucis, in uno verbo intellegitur, quod ait: <span class="italic">Ascendisti.</span> Quod vero addidit: <span class="italic">Recumbens dormisti,</span> evangelista exponit,
ubi dicit: <span class="italic">Et inclinato capite tradidit spiritum;</span> aut certe sepultura eius agnoscitur, in qua recubuit dormiens, et unde illum nullus hominum, sicut prophetae aliquos vel sicut ipse alios, suscitavit, sed sicut a somno ipse surrexit.</p>
<p>Stola porro eius, quam lavat in vino, id est mundat a peccatis in sanguine suo, cuius sanguinis sacramentum baptizati sciunt, unde et adiungit: <span class="italic">Et in sanguine uvae amictum suum,</span> quid est nisi ecclesia? Et <span class="italic">fulvi oculi eius a vino</span> spiritales eius inebriati poculo eius, de quo canit psalmus: <span class="italic">Et calix tuus inebrians quam praeclarus est! Et dentes eius candidiores lacte,</span> quod potant apud apostolum parvuli, verba scilicet nutrientia, nondum idonei solido cibo. Ipse igitur est in quo reposita erant promissa Iudae, quae donec venirent numquam principes, hoc est reges Israel, ab illa stirpe defuerunt. <span class="italic">Et ipse expectatio gentium;</span> quod clarius est videndo quam fit exponendo.</p>
</section><notes></notes></section>