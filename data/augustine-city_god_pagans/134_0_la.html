<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h2>Liber III</h2>
<h3>I</h3>
<span class="label"><span class="italic">De adversitatibus, quas solas mali metuunt et quas semper passus est mundus, cum deos coleret.</span></span>
<p><span class="sc">Iam</span> satis dictum arbitror de morum malis et animorum,
quae praecipue cavenda sunt, nihil deos falsos populo cultori suo quo minus eorum malorum aggere premeretur subvenire curasse, sed potius ut maxime premeretur egisse.</p>
<p>Nunc de illis malis video dicendum quae sola isti perpeti nolunt, qualia sunt fames, morbus, bellum, exspoliatio, captivitas, trucidatio, et si qua similia iam in primo libro commemoravimus. Haec enim sola mali deputant mala, quae non faciunt malos; nec erubescunt inter bona quae laudant ipsi mali esse qui laudant, magisque stomachantur si villam malam habeant quam si vitam, quasi hoc sit hominis maximum
bonum, habere bona omnia praeter se ipsum.</p>
<p>Sed neque talia mala, quae isti sola formidant, dii eorum, quando ab eis libere colebantur, ne illis acciderent obstiterunt. Cum enim variis per diversa</p>
</section><notes></notes></section>