<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XLIX</span></h3>
<span class="label"><span class="italic">De indiscreta multiplicatione ecclesiae, qua in hoc saeculo multi reprobi miscentur electis.</span></span>
<p><span class="sc">In</span> hoc ergo saeculo maligno, in his diebus malis, ubi per humilitatem praesentem futuram comparat ecclesia celsitudinem et timorum stimulis, dolorum tormentis, laborum molestiis, temptationum periculis eruditur, sola spe gaudens, quando sanum gaudet, multi reprobi miscentur bonis et utrique tamquam in sagenam evangelicam colliguntur et in hoc mundo tamquam in mari utrique inclusi retibus indiscrete natant, donec perveniatur ad litus, ubi mali segregentur
a bonis et in bonis tamquam in templo suo <span class="italic">sit Deus omnia in omnibus.</span> Proinde vocem nunc agnoscimus
eius impleri qui loquebatur in psalmo atque dicebat: <span class="italic">Adnuntiavi et locutus sum, multiplicati sunt super numerum.</span> Hoc fit nunc, ex quo primum per os praecursoris sui Iohannis, deinde per os proprium adnuntiavit et locutus est dicens: <span class="italic">Agite paenitentiam, adpropinquavit enim regnum caelorum.</span></p>
<p>Elegit discipulos, quos et apostolos nominavit, humiliter natos, inhonoratos, inlitteratos, ut, quidquid magnum essent et facerent, ipse in eis esset et faceret. Habuit inter eos unum, quo malo utens bene et suae passionis impleret dispositum et ecclesiae
suae tolerandorum malorum praeberet exemplum.
Seminato, quantum per eius oportebat praesentiam






</p></section><notes></notes></section>