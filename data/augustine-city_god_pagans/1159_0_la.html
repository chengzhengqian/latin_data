<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Inops quippe idem qui pauper; stercus vero unde erectus est rectissime intelleguntur persecutores Iudaei, in quorum numero cum se dixisset apostolus ecclesiam persecutum: <span class="italic">Quae mihi fuerunt</span>, inquit, <span class="italic">lucra, haec propter Christum damna esse duxi; nec solum detrimenta, verum etiam stercora existimavi esse, ut Christum lucri facerem.</span> De terra ergo suscitatus est ille supra omnes divites pauper, et de illo stercore erectus est supra omnes opulentos ille inops, ut sedeat <span class="italic">cum potentibus populi,</span> quibus ait: <span class="italic">Sedebitis super duodecim sedes.â€”Et sedem gloriae hereditatem dans eis</span> ; dixerant enim potentes illi: <span class="italic">Ecce nos dimisimus omnia et secuti sumus te.</span> Hoc votum potentissime voverant. Sed unde hoc eis, nisi ab illo de quo hic continuo dictum est: <span class="italic">Dans votum voventi?</span> Alioquin ex illis essent potentibus, quorum infirmatus est arcus. <span class="italic">Dans,</span> inquit, <span class="italic">votum voventi.</span> Non enim Domino quisquam
quicquam rectum voveret nisi qui ab illo acciperet quod voveret.</p>
<p>Sequitur: <span class="italic">Et benedixit annos iusti</span>, ut cum illo scilicet sine fine vivat cui dictum est: <span class="italic">Et anni tui non deficient.</span> 
Ibi enim stant anni, hic autem transeunt, immo pereunt; antequam veniant enim, non sunt; cum autem venerint, non erunt, quia cum suo fine veniunt. Horum autem duorum, id est <span class="italic">dans votum</span>
</p></section><notes></notes></section>