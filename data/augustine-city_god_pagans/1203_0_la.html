<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

non paenitebit eum,</span> quibus verbis inmutabile futurum esse significat quod adiungit: <span class="italic">Tu es sacerdos in aeternum secundum ordinem Melchisedech,</span> ex eo quod iam nusquam est sacerdotium et sacrificium secundum ordinem Aaron et ubique offertur sub sacerdote Christo, quod protulit Melchisedech, quando benedixit Abraham, quis ambigere permittitur de quo ista dicantur? Ad haec itaque manifesta referuntur, quae paulo obscurius in eodem psalmo posita sunt, quando recte intelleguntur; quod in nostris iam iam popularibus sermonibus fecimus.</p>
<p>Sic et in illo ubi humilitatem passionis suae per prophetiam Christus eloquitur dicens: <span class="italic">Foderunt manus meas et pedes, dinumeraverunt omnia ossa mea; ipsi vero consideraverunt et conspexerunt me</span>—quibus utique verbis in cruce corpus significavit extentum manibus pedibusque confixis et clavorum transverberatione confossis, eoque modo se spectaculum considerantibus et conspicientibus praebuisse—addens etiam: <span class="italic">Diviserunt sibi vestimenta mea et super vestimentum meum miserunt sortem,</span> quae prophetia quem ad modum impleta sit evangelica narratur historia, tunc profecto et alia recte intelleguntur quae ibi minus aperte dicta sunt, cum congruunt his quae tanta manifestatione claruerunt; praesertim



</p></section><notes></notes></section>