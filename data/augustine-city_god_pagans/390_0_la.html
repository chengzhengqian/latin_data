<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">omnes boni fideles electi merito nuncupentur. Eliguntur in aedificio lapides angulares, non reprobatis
ceteris, qui structurae partibus aliis deputantur. Eliguntur uvae ad vescendum, nec reprobantur aliae, quas relinquimus ad bibendum. Non opus est multa percurrere, cum res in aperto sit. Quam ob rem non ex hoc, quod dii ex multis quidam selecti sunt, vel is qui scripsit vel eorum cultores vel dii ipsi vituperandi sunt, sed advertendum potius quinam isli sint et ad quam rem selecti videantur.</p>
<h3>II</h3>
<span class="label"><span class="italic">Qui sint dii selecti, et an ab officiis viliorum deorum habeantur excepti.</span></span>
<p><span class="sc">Hos</span> certe deos selectos Varro unius libri contextione
commendat: Ianum, Iovem, Saturnum, Genium, Mercurium, Apollinem, Martem, Vulcanum, Neptunum, Solem, Orcum, Liberum patrem, Tellurem,
Cererem, Iunonem, Lunam, Dianam, Minervam,
Venerem, Vestam; in quibus omnibus ferme viginti duodecim mares, octo sunt feminae.
Haec numina utrum propter maiores in mundo administrationes
selecta dicuntur, an quod populis magis</p>
</section><notes></notes></section>