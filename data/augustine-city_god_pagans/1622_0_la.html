<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Resurrectio certe Christi et in caelum cum carne in qua resurrexit ascensio toto iam mundo praedicatur et creditur. Si credibilis non est, unde toto terrarum orbe iam credita est? Si multi nobiles sublimes docti eam se vidisse dixerunt, et quod viderunt diffamare curarunt, eis mundum credidisse non mirum est, sed istos adhuc credere nolle perdurum est. Si autem, ut verum est, paucis obscuris minimis indoctis eam se vidisse dicentibus et scribentibus credidit mundus, cur pauci obstinatissimi qui remanserunt ipsi mundo iam credenti adhuc usque non credunt? Qui propterea numero exiguo ignobilium infimorum inperitorum hominum credidit, quia in tam contemptibilibus
testibus multo mirabilius divinitas se ipsa persuasit. Eloquia namque persuadentium quae dicebant, mira fuerunt facta non verba. Qui enim Christum in carne resurrexisse et cum illa in caelum ascendisse non viderant, id se vidisse narrantibus,
non loquentibus tantum sed etiam mirifica facientibus signa credebant.</p>
<p>Homines quippe, quos unius vel ut multum duarum linguarum fuisse noverant, repente linguis omnium gentium loquentes mirabiliter audiebant. Claudum ab uberibus matris ad eorum verbum in Christi nomine post quadraginta annos incolumem constitisse,
sudaria de corporibus eorum ablata sanandis profuisse languentibus, in via qua fuerant transituri
</p></section><notes></notes></section>