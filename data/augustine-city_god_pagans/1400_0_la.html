<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

gerit fortiter, cohibet temperanter iusteque distribuit,
non ad illum dirigit finem ubi erit Deus omnia in omnibus, aeternitate certa et pace perfecta.</p>
<h3><span class="ac">XXI</span></h3>
<span class="label"><span class="italic">An secundum definitiones Scipionis, quae in dialogo Ciceronis sunt, umquam fuerit Romana res publica.</span></span>
<p><span class="sc">Quapropter</span> nunc est locus ut quam potero breviter ac dilucide expediam, quod in secundo huius operis libro me demonstraturum esse promisi, secundum definitiones quibus apud Ciceronem utitur Scipio in libris de re publica, numquam rem publicam fuisse Romanam. Breviter enim rem publicam definit esse rem populi. Quae definitio si vera est, numquam fuit Romana res publica, quia numquam fuit res populi, quam definitionem voluit esse rei publicae. Populum enim esse definivit coetum multitudinis iuris consensu et utilitatis communione sociatum. Quid autem dicat iuris consensum, disputando explicat,
per hoc ostendens geri sine iustitia non posse rem publicam; ubi ergo iustitia vera non est, nec ius potest esse. Quod enim iure fit, profecto iuste fit; quod autem fit iniuste, nec iure fieri potest. Non enim iura dicenda sunt vel putanda iniqua hominum constituta, cum illud etiam ipsi ius esse dicant quod de iustitiae fonte manaverit, falsumque esse quod a quibusdam non recte sentientibus dici solet, id esse ius quod ei qui plus potest utile est.</p>
<p>Quocirca ubi non est vera iustitia, iuris consensu sociatus coetus hominum non potest esse et ideo nec



</p></section><notes></notes></section>