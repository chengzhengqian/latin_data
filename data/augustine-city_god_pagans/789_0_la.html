<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Neque ab hac fide me philosophorum argumenta deterrent, quorum acutissimum illud putatur, quod dicunt nulla infinita ulla scientia posse conprehendi; ac per hoc Deus, inquiunt, rerum quas facit omnium finitarum<a class="footnoteLink" href="#note_LCL414_82_1" id="target_note_LCL414_82_1"><sup>1</sup></a> omnes finitas apud se rationes habet. Bonitas autem eius numquam vacua fuisse credenda est, ne sit temporalis eius operatio cuius retro fuerit aeterna cessatio, quasi paenituerit eum prioris sine initio vacationis ac propterea sit operis adgressus initium.</p>
<p>Et ideo necesse est, inquiunt, eadem semper repeti eademque semper repetenda transcurrere, vel manente
mundo mutabiliter, qui, licet numquam non fuerit et sine initio temporis, tamen factus est, vel eius quoque ortu et occasu semper illis circuitibus repetito semperque repetendo, ne videlicet, si aliquando
primum Dei opera coepta dicuntur, priorem suam sine initio vacationem tamquam inertem ac desidiosam et ideo sibi displicentem damnasse quodam modo atque ob hoc mutasse credatur.</p>
<p>Si autem semper quidem temporalia, sed alia atque alia perhibetur operatus ac sic aliquando etiam ad hominem faciendum, quem numquam antea fecerat,

</p></section><notes><section class="footnotes"><ul><li class="note" id="note_LCL414_82_1"><a class="footnoteCrossrefLink" href="#target_note_LCL414_82_1" title="Click to highlight in text"><sup class="lineRef">1</sup>infinitarum <span class="italic">some MSS.</span></a></li><script type="text/javascript">document.getElementById('note_LCL414_82_1').style.display = "none";</script></ul></section></notes></section>