<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

piorum quem prophetica praenuntiavit auctoritas. Harum prima ita legitur: <span class="italic">Et dixit Dominus ad Abram: Exi de terra tua et de cognatione tua et de domo patris tui et vade in terram, quam tibi demonstravero; et faciam te in gentem magnam et benedicam te et magnificabo nomen tuum, et eris benedictus, et benedicam benedicentes te et maledicentes te maledicam, et benedicentur in te omnes tribus terrae.</span></p>
<p>Advertendum est igitur duas res promissas Abrahae; unam scilicet, quod terram Chanaan possessurum fuerat semen eius, quod significatur ubi dictum est: <span class="italic">Vade in terram, quam tibi demonstravero, et faciam te in gentem magnam;</span> aliam vero longe praestantiorem non de carnali, sed de spiritali semine, per quod pater est non unius gentis Israeliticae, sed omnium gentium quae fidei eius vestigia consequuntur, quod promitti coepit his verbis: <span class="italic">Et benedicentur in te omnes tribus terrae.</span> Hanc promissionem factam arbitratur Eusebius septuagensimo quinto anno aetatis Abrahae, tamquam mox ut facta est de Charra exierit Abraham; quoniam scripturae contradici non potest, ubi legitur: <span class="italic">Abram erat quinque et septuaginta annorum, cum exiit ex Charra.</span> Sed si eo anno facta est ista promissio, iam utique in Charra cum patre suo demorabatur Abraham. Neque enim exire inde posset, nisi prius ibi habitasset. Numquidnam ergo contradicitur Stephano dicenti: <span class="italic">Deus gloriae apparuit Abrahae patri nostro, cum esset in Mesopotamia, priusquam habitaret</span>
</p></section><notes></notes></section>