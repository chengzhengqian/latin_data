<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">pepercit sibi? An turpius erat contra imperium esse victorem, quam contra decus ferre victorem?</p>
<p>Nullo modo igitur Cato turpe esse iudicavit sub victore Caesare vivere; alioquin ab hac turpitudine paterno ferro filium liberaret. Quid ergo, nisi quod filium quantum amavit, cui parci a Caesare et speravit et voluit, tantum gloriae ipsius Caesaris, ne ab illo etiam sibi parceretur, ut ipse Caesar dixisse fertur, invidit, ut aliquid nos mitius dicamus, erubuit?</p>
<h3>XXIV</h3>
<span class="label"><span class="italic">Quod in ea virtute, qua Regulus Catone praestantior fuit, multo magis emineant Christiani.</span></span>
<p><span class="sc">Nolunt</span> autem isti, contra quos agimus, ut sanctum virum Iob, qui tam horrenda mala in sua carne perpeti maluit quam inlata sibi morte omnibus carere cruciatibus,
vel alios sanctos ex litteris nostris summa auctoritate
celsissimis fideque dignissimis, qui captivitatem dominationemque hostium ferre quam sibi necem inferre
maluerunt, Catoni praeferamus; sed ex litteris eorum eundem illum Marco Catoni Marcum Regulum praeferam. Cato enim numquam Caesarem vicerat, cui victus dedignatus est subici et, ne subiceretur, a se ipso elegit occidi.</p>
</section><notes></notes></section>