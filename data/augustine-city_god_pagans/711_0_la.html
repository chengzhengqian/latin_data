<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nullis suis temporalibus notionibus, quem ad modum temporalia movet nullis suis temporalibus motibus. Ibi ergo vidit bonum esse quod fecit, ubi bonum esse vidit ut faceret; nec quia factum vidit scientiam duplicavit vel ex aliqua parte auxit, tamquam minoris scientiae fuerit priusquam faceret quod videret, qui tam perfecte non operaretur nisi tam perfecta scientia cui nihil ex eius operibus adderetur.</p>
<p>Quapropter, si tantummodo nobis insinuandum esset quis fecerit lucem, sufficeret dicere, fecit Deus lucem; si autem non solum quis fecerit, verum etiam per quid fecerit, satis esset ita enuntiari: <span class="italic">Et dixit Deus: Fiat lux, et facta est lux</span> ; ut non tantum Deum, sed etiam per Verbum lucem fecisse nossemus. Quia vero tria quaedam maxime scienda de creatura nobis oportuit intimari, quis eam fecerit, per quid fecerit, quare fecerit: <span class="italic">Dixit Deus</span>, inquit: <span class="italic">Fiat lux, et facta est lux. Et vidit Deus lucem quia bona est.</span> Si ergo quaerimus, quis fecerit: <span class="italic">Deus est</span> ; si per quid fecerit: <span class="italic">Dixit: Fiat, et facta est;</span> si quare fecerit: <span class="italic">Quia bona est.</span></p>
<p>Nec auctor est excellentior Deo, nec ars efficacior Dei verbo, nec causa melior quam ut bonum crearetur
a Deo bono. Hanc etiam Plato causam condendi


</p></section><notes></notes></section>