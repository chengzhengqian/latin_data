<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

concursus. Et hoc erat maxime admirationi, quod ambo parentes eius nec saltem tam longi homines erant quam longissimos videre consuevimus.</p>
<p>Potuerunt igitur gigantes nasci et prius quam filii Dei, qui et angeli Dei dicti sunt, filiabus hominum, hoc est secundum hominem viventium, miscerentur, filii scilicet Seth filiis<a class="footnoteLink" href="#note_LCL414_552_1" id="target_note_LCL414_552_1"><sup>1</sup></a> Cain. Nam et canonica scriptura sic loquitur in quo libro haec legimus, cuius verba ista sunt: <span class="italic">Et factum est postquam coeperunt homines multi feri super terram, et filiae natae sunt illis; videntes autem angeli Dei filias hominum quia bonae sunt, sumpserunt sibi uxores ex omnibus quas elegerunt.<a class="footnoteLink" href="#note_LCL414_552_2" id="target_note_LCL414_552_2"><sup>2</sup></a> Et dixit Dominus Deus: Non permanebit spiritus meus in hominibus his in aeternum propter quod caro sunt; erunt autem dies eorum centum viginti anni. Gigantes autem erant super terram in diebus illis et post illud, cum intrarent filii Dei ad filias hominum, et generabant sibi; illi erant gigantes a saeculo, homines nominati.</span></p>
<p>Haec libri verba divini satis indicant iam illis diebus fuisse gigantes super terram quando filii Dei acceperunt uxores filias hominum cum eas amarent bonas, id est pulchras. Consuetudo quippe scripturae
huius est etiam speciosos corpore bonos vocare. Sed et postquam hoc factum est, nati sunt gigantes. Sic enim ait: <span class="italic">Gigantes autem erant super terram in diebus illis et post illud, cum intrarent filii Dei ad filias hominum.</span> Ergo et ante in illis diebus et post illud.</p>
</section><notes><section class="footnotes"><ul><li class="note" id="note_LCL414_552_1"><a class="footnoteCrossrefLink" href="#target_note_LCL414_552_1" title="Click to highlight in text"><sup class="lineRef">1</sup>filiabus <span class="italic">a few MSS.</span></a></li><script type="text/javascript">document.getElementById('note_LCL414_552_1').style.display = "none";</script><li class="note" id="note_LCL414_552_2"><a class="footnoteCrossrefLink" href="#target_note_LCL414_552_2" title="Click to highlight in text"><sup class="lineRef">2</sup>elegerant <span class="italic">some MSS., Vulg.</span></a></li><script type="text/javascript">document.getElementById('note_LCL414_552_2').style.display = "none";</script></ul></section></notes></section>