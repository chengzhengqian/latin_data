<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Quod dicimus de scripturis probemus. Concupiscit
apostolus dissolvi et esse cum Christo; et: <span class="italic">Concupivit anima mea desiderare iudicia tua,</span> vel, si accommodatius dicitur: <span class="italic">Desideravit anima mea concupiscere
iudicia tua;</span> et: <span class="italic">Concupiscentia sapientiae perducit ad regnum.</span> Hoc tamen loquendi obtinuit consuetudo, ut, si cupiditas vel concupiscentia dicatur nec addatur cuius rei sit, non nisi in malo possit intellegi. Laetitia in bono est: <span class="italic">Laetamini in Domino et exultate iusti;</span> et: <span class="italic">Dedisti laetitiam in cor meum;</span> et: <span class="italic">Adimplebis me laetitia cum vultu tuo.</span> Timor in bono est apud apostolum ubi ait: <span class="italic">Cum timore et tremore vestram ipsorum salutem operamini;</span> et: <span class="italic">Noli altum sapere, sed time;</span> et: <span class="italic">Timeo autem ne, sicut serpens Evam seduxit astutia sua, sic et vestrae mentes corrumpantur a castitate, quae est in Christo.</span> De tristitia vero, quam Cicero magis aegritudinem appellat,
dolorem autem Vergilius ubi ait: “Dolent gaudentque,” (sed ideo malui tristitiam dicere, quia aegritudo vel dolor usitatius in corporibus dicitur) scrupulosior quaestio est utrum inveniri possit in bono.</p>
</section><notes></notes></section>