<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

orationes cum ancillis suis et quibusdam sanctimonialibus
ex more domina possessionis intravit atque hymnos cantare coeperunt. Qua voce ille quasi percussus excussus est, et cum terribili fremitu altare adprehensum movere non audens sive non valens, tamquam eo fuerit alligatus aut adfixus tenebat, et cum grandi eiulatu parci sibi rogans confitebatur ubi adulescentem et quando et quo modo invaserit. Postremo se exiturum esse denuntians
membra eius singula nominabat quae se amputaturum exiens minabatur, atque inter haec verba discessit ab homine. Sed oculus eius in maxillam fusus tenui venula ab interiore quasi radice pendebat, totumque eius medium, quod nigellum fuerat, albicaverat. Quo viso qui aderant—concurrerant
autem etiam alii vocibus eius acciti et se omnes in orationem pro illo straverant—quamvis eum sana mente stare gauderent, rursus tamen propter eius oculum contristati medicum quaerendum esse dicebant. Ibi maritus sororis eius, qui eum illo detulerat: “Potens est,” inquit, “Deus sanctorum orationibus, qui fugavit daemonem, lumen reddere.”
Tum, sicut potuit, oculum lapsum atque pendentem loco suo revocatum ligavit orario nec nisi post septem dies putavit esse solvendum. Quod cum fecisset, sanissimum invenit. Sanati sunt illic et alii, de quibus dicere longum est.</p>
<p>Hipponiensem quandam virginem scio. Cum se oleo perunxisset cui pro illa orans presbyter instillaverat
lacrimas suas, mox a daemonio fuisse sanatam.
</p></section><notes></notes></section>