<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

iusta, non peccatrix erat. Haec est mediatio qua manus lapsis iacentibusque porrecta est; hoc est semen dispositum per angelos, in quorum edictis et lex dabatur qua et unus Deus coli iubebatur et hic Mediator venturus promittebatur.</p>
<h3>XXV</h3>
<span class="label"><span class="italic">Omnes sanctos et sub legis tempore et sub prioribus saeculis in sacramento et fide Christi iustificatos fuisse.</span></span>
<p><span class="sc">Huius</span> sacramenti fide etiam iusti antiqui mundari pie vivendo potuerunt, non solum antequam lex populo Hebraeo daretur—neque enim eis praedicator Deus vel angeli defuerunt—, sed ipsius quoque legis temporibus, quamvis in figuris rerum spiritalium habere videretur promissa carnalia, propter quod vetus dicitur testamentum. Nam et prophetae tunc erant, per quos, sicut per angelos, eadem promissio praedicata est, et ex illorum numero erat cuius tam magnam divinamque sententiam de boni humani fine paulo ante commemoravi: <span class="italic">Mihi autem adhaerere Deo bonum est.</span></p>
<p>In quo plane psalmo duorum testamentorum, quae dicuntur vetus et novum, satis est declarata distinctio.


</p></section><notes></notes></section>