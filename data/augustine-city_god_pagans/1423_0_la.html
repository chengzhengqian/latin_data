<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

poenas sive in hac vita sive post mortem, quamvis nullus hominum agat recte, nisi divino adiuvetur auxilio, nullus daemonum aut hominum agat inique, nisi divino eodemque iustissimo iudicio permittatur. Sicut enim ait apostolus, <span class="italic">non est iniquitas apud Deum</span> ; etiam sicut ipse alibi dicit, <span class="italic">inscrutabilia sunt iudicia eius et investigabiles viae eius.</span></p>
<p>Non igitur in hoc libro de illis primis nec de istis mediis Dei iudiciis, sed de ipso novissimo, quantum ipse tribuerit, disputabo, quando Christus de caelo venturus est vivos iudicaturus et mortuos. Iste quippe dies iudicii proprie iam vocatur, eo quod nullus ibi erit inperitae querellae locus cur iniustus ille sit felix et cur ille iustus infelix. Omnium namque
tunc nonnisi bonorum vera et plena felicitas et omnium nonnisi malorum digna et summa infelicitas ipparebit.</p>
<h3><span class="ac">II</span></h3>
<span class="label"><span class="italic">De varietate rerum humanarum, cui non potest dici deesse iudicium Dei, quamvis nequeat vestigari.</span></span>
<p><span class="sc">Nunc</span> autem et mala aequo animo ferre discimus quae patiuntur et boni, et bona non magnipendere quae adipiscuntur et mali; ac per hoc etiam in his rebus in quibus non apparet divina iustitia, salutaris est divina doctrina. Nescimus enim quo iudicio Dei



</p></section><notes></notes></section>