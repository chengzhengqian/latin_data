<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

locutus etiam scripturam condidit quae canonica nominatur, eminentissimae auctoritatis, cui fidem habemus de his rebus quas ignorare non expedit nec per nos ipsos nosse idonei sumus. Nam si ea sciri possunt testibus nobis quae remota non sunt a sensibus nostris sive interioribus sive etiam exterioribus—unde et praesentia nuncupantur, quod ita ea dicimus esse prae sensibus, sicut prae oculis quae praesto sunt oculis—, profecto ea quae remota sunt a sensibus nostris, quoniam nostro testimonio scire non possumus, de his alios testes requirimus eisque credimus a quorum sensibus remota esse vel fuisse non credimus. Sicut ergo de visibilibus quae non vidimus, eis credimus, qui viderunt, atque ita de ceteris quae ad suum quemque sensum corporis pertinent, ita de his quae animo ac mente sentiuntur—quia et ipse rectissime dicitur sensus, unde et sententia vocabulum accepit—, hoc est de invisibilibus quae a nostro sensu interiore remota sunt, his nos oportet credere qui haec in illo incorporeo lumine disposita didicerunt vel manentia contuentur.</p>
</section><notes></notes></section>