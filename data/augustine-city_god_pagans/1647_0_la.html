<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ostiis clausis ingressum fuisse non credunt. Sed hoc certe quaerant et, si verum invenerint, illa credant. Clarissima femina est, nobiliter nata, nobiliter nupta, Carthagini habitat. Ampla civitas, ampla persona rem quaerentes latere non sinit. Martyr certe ipse quo inpetrante illa sanata est in filium permanentis virginis credidit, in eum qui ostiis clausis ad discipulos ingressus est credidit, postremo—propter quod omnia ista dicuntur a nobis—in eum qui ascendit in caelum cum carne in qua resurrexerat credidit. Et ideo per eum tanta fiunt, quia pro ista fide animam posuit.<a class="footnoteLink" href="#note_LCL417_242_1" id="target_note_LCL417_242_1"><sup>1</sup></a> Fiunt ergo etiam nunc multa miracula eodem Deo faciente, per quos vult et quem ad modum vult, qui et illa quae legimus fecit. Sed ista nec similiter innotescunt neque, ut non excedant<a class="footnoteLink" href="#note_LCL417_242_2" id="target_note_LCL417_242_2"><sup>2</sup></a> animo quasi glarea memoriae, crebra lectione tunduntur. Nam et ubi diligentia est, quae nunc apud nos esse coepit ut libelli eorum qui beneficia percipiunt recitentur in populo, semel hoc audiunt qui adsunt pluresque non adsunt, ut nec illi qui adfuerunt post aliquot dies quod audierunt mente retineant, et vix quisque reperiatur illorum qui ei quem non adfuisse cognoverit indicet quod audivit.</p>
</section><notes><section class="footnotes"><ul><li class="note" id="note_LCL417_242_1"><a class="footnoteCrossrefLink" href="#target_note_LCL417_242_1" title="Click to highlight in text"><sup class="lineRef">1</sup><span class="italic">The Benedictine editors, with some MS. support,</span> add <span class="italic">suam.</span></a></li><script type="text/javascript">document.getElementById('note_LCL417_242_1').style.display = "none";</script><li class="note" id="note_LCL417_242_2"><a class="footnoteCrossrefLink" href="#target_note_LCL417_242_2" title="Click to highlight in text"><sup class="lineRef">2</sup><span class="italic">Some editors and MSS. have</span> excidant.</a></li><script type="text/javascript">document.getElementById('note_LCL417_242_2').style.display = "none";</script></ul></section></notes></section>