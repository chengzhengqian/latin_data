<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

fuerint super abyssum, id est super quandam terrae et aquae indistinctam confusionem—ubi enim lux non est, tenebrae sint necesse est—, deinde omnia creando disposita sint, quae per sex dies consummata narrantur, quo modo angeli praetermitterentur, tamquam non essent in operibus Dei a quibus in die septimo requievit?</p>
<p>Opus autem Dei esse angelos hic quidem etsi non praetermissum, non tamen evidenter expressum est; sed alibi hoc sancta scriptura clarissima voce testatur. Nam et in hymno trium in camino virorum cum praedictum esset: <span class="italic">Benedicite omnia opera Domini Dominum,</span> in executione eorundem operum etiam angeli nominati sunt; et in psalmo canitur: <span class="italic">Laudate Dominum de caelis, laudate eum in excelsis; laudate eum omnes angeli eius, laudate eum omnes virtutes eius; laudate eum sol et luna, laudate eum omnes stellae et lumen; laudate eum caeli caelorum, et aquae quae super caelos sunt, laudent nomen Domini; quoniam ipse dixit, et facta sunt; ipse mandavit, et creata sunt.</span> Etiam hic apertissime a Deo factos esse angelos divinitus dic-tum est, cum eis inter cetera caelestia commemoratis infertur ad omnia: <span class="italic">Ipse dixit, et facta sunt.</span> Quis porro audebit opinari post omnia ista quae sex diebus enumerata sunt angelos factos? Sed etsi quisquam ita desipit, redarguit istam vanitatem illa scriptura paris auctoritatis ubi Deus dicit: <span class="italic">Quando facta sunt</span>
</p></section><notes></notes></section>