<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quamvis peccato non fuerit ablata, non tamen etiam ipsa talis est qualis fuisset si nemo peccasset. Ex quo enim homo in honore positus, postea quam deliquit comparatus est pecoribus, similiter generat. Non in eo tamen penitus extincta est quaedam velut scintilla rationis, in qua factus est ad imaginem Dei.</p>
<p>Huic autem propagationi si conformatio non adhiberetur,
nec ipsa in sui generis formas modosque procederet. Si enim non concubuissent homines et nihilo minus Deus vellet implere terras hominibus, quo modo creavit unum sine commixtione maris et feminae, sic posset omnes. Concumbentes vero nisi illo creante generantes esse non possunt. Sicut ergo ait apostolus de institutione spiritali qua homo ad pietatem iustitiamque formatur: <span class="italic">Neque qui plantat, est aliquid, neque qui rigat, sed qui incrementum dat Deus,</span> ita etiam hic dici potest: “Nec qui concumbit nec qui seminat, est aliquid, sed qui format Deus. Nec mater quae conceptum portat et partum nutrit est aliquid, sed qui incrementum dat Deus.” Ipse namque operatione qua usque nunc operatur facit ut numeros suos explicent semina, et a quibusdam latentibus atque invisibilibus involucris in formas visibiles huius quod aspicimus decoris evolvant. Ipse incorpoream corporeamque naturam illam praepositam istam subiectam miris modis copulans et




</p></section><notes></notes></section>