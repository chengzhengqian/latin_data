<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Christum,‚Äù quamvis hoc parentes eorum fecerint,
sic et isti se dolebunt fecisse quodam modo quod fecerunt illi ex quorum stirpe descendunt. Quamvis ergo accepto spiritu gratiae et misericordiae iam fideles non damnabuntur cum impiis parentibus suis, dolebunt tamen tamquam ipsi fecerint quod ab illis factum est. Non igitur dolebunt reatu criminis, sed pietatis affectu.</p>
<p>Sane ubi dixerunt septuaginta interpretes: <span class="italic">Et aspicient ad me pro eo quod insultaverunt,</span> sic interpretatum
est ex Hebraeo: <span class="italic">Et aspicient ad me quem confixerunt;</span> quo quidem verbo evidentius Christus crucifixus apparet. Sed illa insultatio quam septuaginta
ponere maluerunt, eius universae non defuit passioni. Nam et detento et alligato et adiudicato et opprobrio ignominiosae vestis induto et spinis coronato et calamo in capite percusso et inridenter fixis genibus adorato et crucem suam portanti et in ligno iam pendenti utique insultaverunt. Proinde interpretationem non sequentes unam, sed utramque iungentes, cum et <span class="italic">insultaverunt</span> et <span class="italic">confixerunt</span> legimus, plenius veritatem dominicae passionis agnoscimus.
Cum ergo in propheticis litteris ad novissimum iudicium faciendum Deus legitur esse venturus, etsi eius alia distinctio non ponatur, tantummodo propter ipsum iudicium Christus debet intellegi, quia etsi


</p></section><notes></notes></section>