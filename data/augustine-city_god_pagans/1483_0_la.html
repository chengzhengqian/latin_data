<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in eodem raptu de mortalibus corporibus exituros et ad eadem mox inmortalia redituros, nullas in verbis apostoli patiemur angustias, sive ubi dicit: <span class="italic">Tu quod seminas non vivificatur, nisi moriatur</span>, sive ubi dicit: <span class="italic">Omnes resurgemus</span> aut: <span class="italic">Omnes dormiemus</span>, quia nec illi per inmortalitatem vivificabuntur, nisi quamlibet paululum tamen ante moriantur, ac per hoc et a resurrectione non erunt alieni quam dormitione praecedunt, quamvis brevissima, non tamen nulla. Cur autem nobis incredibile videatur illam multitudinem corporum in aere quodam modo seminari atque ibi protinus inmortaliter atque incorruptibiliter revivescere, cum credamus, quod idem ipse apostolus apertissime dicit, in ictu oculi futuram resurrectionem et in membra sine fine victura tanta facilitate tamque inaestimabili velocitate rediturum antiquissimorum cadaverum pulverem?</p>
<p>Nec ab illa sententia qua homini dictum est: <span class="italic">Terra es et in terram ibis</span>, futuros illos sanctos arbitremur inmunes,
si eorum morientium in terram non reccident corpora, sed, sicut in ipso raptu morientur, ita et resurgent dum feruntur in aera. <span class="italic">In terram</span> quippe <span class="italic">ibis</span> est “in hoc ibis amissa vita quod eras antequam sumeres vitam”; id est, hoc eris exanimatus quod eras antequam esses animatus (terrae quippe insufflavit
Deus in faciem flatum vitae, cum factus est homo in animam vivam), tamquam diceretur: “Terra es animata, quod non eras; terra eris exanimis, sicut



</p></section><notes></notes></section>