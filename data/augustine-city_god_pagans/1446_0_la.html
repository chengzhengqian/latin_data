<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sane qui tunc futuri sunt sanctorum atque fidelium comparatione quid sumus, quando quidem ad illos probandos tantus solvetur inimicus, cum quo nos ligato tantis periculis dimicamus? Quamvis et hoc temporis intervallo quosdam milites Christi tam prudentes et fortes fuisse atque esse non dubium est ut, etiamsi tunc in ista mortalitate viverent quando ille solvetur, omnes insidias eius atque impetus et caverent sapientissime et patientissime sustinerent.</p>
<p>Haec autem alligatio diaboli non solum facta est ex quo coepit ecclesia praeter Iudaeam terram in nationes alias atque alias dilatari, sed etiam nunc fit et fiet usque ad terminum saeculi, quo solvendus est, quia et nunc homines ab infidelitate, in qua eos ipse possidebat, convertuntur ad fidem et usque in illum finem sine dubio convertentur; et utique unicuique iste fortis tunc alligatur quando ab illo tamquam vas eius eripitur; et abyssus, ubi inclusus est, non in eis consumpta est quando sunt mortui qui tunc erant quando esse coepit inclusus, sed successerunt eis alii nascendo atque succedunt donec finiatur hoc saeculum,
qui oderint Christianos, in quorum cotidie, velut in abysso, caecis et profundis cordibus includatur. Utrum autem etiam illis ultimis tribus annis et mensibus sex, quando solutus totis viribus saeviturus est, aliquis in qua non fuerat sit accessurus ad fidem, nonnulla quaestio est. Quo modo enim stabit quod dictum est: <span class="italic">Quis intrat in domum fortis, ut vasa eius eripiat, nisi prius alligaverit fortem</span>, si etiam soluto


</p></section><notes></notes></section>