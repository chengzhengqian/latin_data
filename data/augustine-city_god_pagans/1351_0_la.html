<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sectandum sit ut qui sectatur dicat esse verum, an ita ut qui sectatur dicat verum sibi videri, etiamsi forte sit falsum, tamen uterque sectetur unum atque idem bonum. In illa etiam differentia quae adhibetur ex habitu et consuetudine Cynicorum, non quaeritur quisnam sit finis boni, sed utrum in illo habitu et consuetudine sit vivendum ei qui verum sectatur bonum quodlibet ei verum videatur esse atque sectandum.
Denique fuerunt, qui cum diversa sequerentur
bona finalia, alii virtutem, alii voluptatem, eundem tamen habitum et consuetudinem tenebant, ex quo Cynici appellabantur. Ita illud quidquid est unde philosophi Cynici discernuntur a ceteris, ad eligendum ac tenendum bonum quo beati fierent utique nil valebat. Nam si aliquid ad hoc interesset, profecto idem habitus eundem finem sequi cogeret, et diversus habitus eundem sequi finem non sineret.</p>
<h3><span class="ac">II</span></h3>
<span class="label"><span class="italic">Quo modo remotis omnibus differentiis quae non sectae sed quaestiones sint ad tripertitam summi boni definitionem Varro perveniat, quarum tamen una sit eligenda.</span></span>
<p><span class="sc">In</span> tribus quoque illis vitae generibus, uno scilicet non segniter sed in contemplatione vel inquisitione veritatis otioso, altero in gerendis rebus humanis


</p></section><notes></notes></section>