<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

possint, malle se dicunt haec amittere quibus natura corporis salva et incolumis habetur, quam illa committere
quibus iustitia violatur. Ita mens ubi fixa est ista sententia nullas perturbationes, etiamsi accidunt inferioribus animi partibus, in se contra rationem praevalere permittit; quin immo eis ipsa dominatur eisque non consentiendo et potius resistendo
regnum virtutis exercet. Talem describit etiam Vergilius Aenean, ubi ait:</p>
<blockquote><p><span class="line">Mens inmota manet, lacrimae volvuntur inanes.</span><span class="linebreak"></span></p></blockquote>
<h3>V</h3>
<span class="label"><span class="italic">Quod passiones quae Christianos animos afficiunt non in vitium trahant, sed virtutem exerceant.</span></span>
<p><span class="sc">Non</span> est nunc necesse copiose ac diligenter ostendere
quid de istis passionibus doceat scriptura divina, qua Christiana eruditio continetur. Deo quippe illa ipsam mentem subicit regendam et iuvandam mentique
passiones ita moderandas atque frenandas ut in usum iustitiae convertantur. Denique in disciplina nostra non tam quaeritur utrum pius animus irascatur,
sed quare irascatur; nec utrum sit tristis, sed unde sit tristis; nec utrum timeat, sed quid timeat.</p>
</section><notes></notes></section>