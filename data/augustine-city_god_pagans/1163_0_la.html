<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

est apud Esaiam prophetam ne pluant super eam imbrem. Sic autem dictum est: <span class="italic">Ipse iudicabit extrema terrae,</span> ac si diceretur: “Etiam extrema terrae.” Non enim alias partes non iudicabit qui omnes homines procul dubio iudicabit. Sed melius intelleguntur extrema terrae extrema hominis; quoniam non iudicabuntur quae in melius vel in deterius medio tempore commutantur, sed in quibus extremis inventus fuerit qui iudicabitur. Propter quod dictum est: <span class="italic">Qui perseveraverit usque in finem, hic salvus erit.</span> Qui ergo perseveranter facit iudicium et iustitiam in medio terrae non damnabitur cum iudicabuntur extrema terrae.</p>
<p><span class="italic">Et dat,</span> inquit, <span class="italic">virtutem regibus nostris</span> ; ut non eos iudicando condemnet. Dat eis virtutem qua carnem sicut reges regant et in illo mundum qui propter eos fudit sanguinem vincant. <span class="italic">Et exaltabit cornum christi sui.</span> Quo modo Christus exaltabit cornum christi sui? De quo enim supra dictum est: <span class="italic">Dominus ascendit in caelos,</span> et intellectus est Dominus Christus, ipse, sicut hic dicitur, <span class="italic">exaltabit cornum christi sui.</span> Quis ergo est christus Christi? An cornum exaltabit uniuscuiusque fidelis sui, sicut ista ipsa in principio huius hymni ait: <span class="italic">Exaltatum est cornum meum in Deo meo?</span> Omnes quippe unctos eius chrismate recte



</p></section><notes></notes></section>