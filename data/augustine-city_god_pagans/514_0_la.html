<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

inprudenter sciebat. Non enim haec ei revelaverat sanctus Spiritus, sicut prophetis sanctis, qui haec praevidentes cum exultatione dicebant: <span class="italic">Si faciet homo deos, et ecce ipsi non sunt dii</span> ; et alio loco: <span class="italic">Erit in illo die, dicit Dominus, exterminabo nomina simulacrorum
a terra, et non iam erit eorum memoria;</span> proprie vero de Aegypto, quod ad hanc rem adtinet, ita sanctus Esaias prophetat: <span class="italic">Et movebuntur manufacta Aegypti a facie eius, et cor eorum vincetur in eis,</span> et cetera huius modi.</p>
<p>Ex quo genere et illi erant qui venturum quod sciebant venisse gaudebant; qualis Symeon, qualis Anna, qui mox natum Iesum; qualis Elisabeth, quae etiam conceptum in Spiritu agnovit; qualis Petrus revelante Patre dicens: <span class="italic">Tu es Christus,filius Dei vivi.</span> Huic autem Aegyptio illi spiritus indicaverant futura tempora perditionis suae, qui etiam praesenti in carne Domino trementes dixerunt: <span class="italic">Quid venisti ante tempus perdere nos?</span> sive quia subitum illis fuit, quod futurum quidem, sed tardius opinabantur, sive quia perditionem suam hanc ipsam dicebant, qua fiebat ut cogniti spernerentur, et hoc erat <span class="italic">ante tempus,</span> id est ante tempus iudicii, quo aeterna damnatione







</p></section><notes></notes></section>