<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXV</h3>
<span class="label"><span class="italic">An hi qui inter haereticos baptizati sunt et deteriores postea male vivendo sunt facti, vel hi qui apud catholicos renati ad haereses aut schismata transierunt, vel hi qui a catholicis apud quos renati sunt non recedentes criminose vivere perstiterunt, possint privilegio sacramentorum remissionem
aeterni sperare supplicii.</span></span>
<p><span class="sc">Sed</span> iam respondeamus etiam illis qui non solum diabolo et angelis eius, sicut nec isti, sed ne ipsis quidem omnibus hominibus liberationem ab aeterno igne promittunt, verum eis tantum qui Christi baptismate abluti et corporis eius et sanguinis participes facti sunt, quomodolibet vixerint, in quacumque haeresi vel impietate fuerint. Sed contradicit eis apostolus dicens: <span class="italic">Manifesta autem sunt opera carnis, quae sunt fornicatio, inmunditia, luxuria, idolorum servitus, veneficia, inimicitiae, contentiones,
aemulationes, animositates, dissensiones, haereses, invidiae, ebrietates, comisationes et his similia. Quae praedico vobis, sicut praedixi, quoniam qui talia agunt regnum Dei non possidebunt.</span> Haec profecto apostolica falsa sententia est si tales post quantalibet tempora liberati regnum Dei possidebunt. Sed quoniam falsa non est, profecto regnum Dei non possidebunt. Et si in regni Dei possessione numquam
erunt aeterno supplicio tenebuntur, quoniam
</p></section><notes></notes></section>