<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Unum est apud nos factum non maius quam illa quae dixi, sed tam clarum atque inlustre miraculum ut nullum arbitrer esse Hipponiensium qui hoc non vel viderit vel didicerit, nullum qui oblivisci ulla ratione potuerit. Decem quidam fratres (quorum septem sunt mares, tres feminae) de Caesarea Cappadociae,
suorum civium non ignobiles maledicto matris, recenti patris eorum obitu destitutae, quae iniuriam sibi ab eis factam acerbissime tulit, tali poena sunt divinitus coherciti ut horribiliter quaterentur omnes tremore membrorum. In qua foedissima specie oculos suorum civium non ferentes, quaqua versum cuique ire visum est, toto paene vagabantur orbe Romano. Ex his etiam ad nos venerunt duo, frater et soror, Paulus et Palladia, multis aliis locis miseria diffamante iam cogniti. Venerunt autem ante Pascha ferme dies quindecim, ecclesiam cotidie et in ea memoriam gloriosissimi Stephani frequentabant, orantes ut iam sibi placaretur Deus et salutem pristinam redderet. Et illic et quacumque ibant convertebant in se civitatis aspectum. Nonnulli qui eos alibi viderant causamque tremoris eorum noverant aliis, ut cuique poterant, indicabant.</p>
<p>Venit et Pascha, atque ipso die dominico mane, cum iam frequens populus praesens esset, et loci sancti cancellos ubi martyrium erat idem iuvenis


</p></section><notes></notes></section>