<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Utrumque autem simul ei paci prodest quam inter se habent anima et corpus, id est ordinatae vitae ac salutis. Sicut enim pacem corporis amare se ostendunt
animantia, cum fugiunt dolorem, et pacem animae, cum propter explendas indigentias appetitionum
voluptatem sequuntur, ita mortem fugiendo satis indioant quantum diligant pacem qua sibi conciliantur
anima et corpus.</p>
<p>Sed quia homini rationalis anima inest, totum hoc quod habet commune cum bestiis subdit paci animae rationalis, ut mente aliquid contempletur et secundum
hoc aliquid agat ut sit ei ordinata cognitionis actionisque consensio quam pacem rationalis animae dixeramus. Ad hoc enim velle debet nec dolore molestari nec desiderio perturbari nec morte dissolvi, ut aliquid utile cognoscat et secundum eam cognitionem
vitam moresque componat. Sed ne ipso studio cognitionis propter humanae mentis infirmitatem
in pestem alicuius erroris incurrat, opus habet magisterio divino, cui certus obtemperet, et adiutorio, ut liber obtemperet. Et quoniam, quamdiu est in isto mortali corpore, peregrinatur a Domino, ambulat per fidem, non per speciem; ac per hoc omnem pacem vel corporis vel animae vel simul corporis et animae refert ad illam pacem quae homini mortali est cum inmortali Deo, ut ei sit ordinata in fide sub aeterna lege oboedientia.</p>
<p>Iam vero quia duo praecipua praecepta, hoc est


</p></section><notes></notes></section>