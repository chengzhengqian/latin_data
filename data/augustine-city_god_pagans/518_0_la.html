<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

etiam legibus iubeantur auferri, confitetur tamen atque exprimit causas quare ad ista perventum sit, dicens proavos suos multo errore et incredulitate et animum non advertendo ad cultum religionemque divinam invenisse hanc artem, qua facerent deos, nos quid oportet dicere, vel potius quid agere nisi quantas possumus gratias Domino Deo nostro, qui haec contrariis causis quam instituta sunt abstulit? Nam quod instituit multitudo erroris, abstulit via veritatis; quod instituit incredulitas, abstulit fides; quod instituit a cultu divinae religionis aversio, abstulit ad unum verum Deum sanctumque conversio.</p>
<p>Nec in sola Aegypto, quam solam in isto plangit daemonum spiritus, sed in omni terra, quae cantat Domino canticum novum, sicut vere sacrae et vere propheticae litterae praenuntiarunt, ubi scriptum est: <span class="italic">Cantate Domino canticum novum, cantate Domino omnis terra.</span> Titulus quippe psalmi huius est: <span class="italic">Quando
domus aedificabatur post captivitatem.</span> Aedificatur enim domus Domino civitas Dei, quae est sancta ecclesia, in omni terra post eam captivitatem qua illos homines, de quibus credentibus in Deum tamquam
lapidibus vivis domus aedificatur, captos daemonia
possidebant. Neque enim, quia deos homo faciebat, ideo non ab eis possidebatur ipse qui fecerat,




</p></section><notes></notes></section>