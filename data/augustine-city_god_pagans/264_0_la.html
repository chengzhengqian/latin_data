<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXXII</h3>
<span class="label"><span class="italic">Ob quam speciem utilitatis principes gentium apud subiectos sibi populos falsas religiones voluerunt permanere.</span></span>
<p><span class="sc">Dicit</span> etiam de generationibus deorum magis ad poetas quam ad physicos fuisse populos inclinatos, et ideo et sexum et generationes deorum maiores suos, id est veteres credidisse Romanos et eorum constituisse coniugia. Quod utique non aliam ob causam factum videtur, nisi quia hominum velut prudentium et sapientium negotium fuit populum in religionibus fallere et in eo ipso non solum colere, sed imitari etiam daemones, quibus maxima est fallendi
cupiditas. Sicut enim daemones nisi eos quos fallendo deceperint possidere non possunt, sic et homines principes, non sane iusti, sed daemonum similes, ea quae vana esse noverant religionis nomine populis tamquam vera suadebant, hoc modo eos civili societati velut aptius alligantes, quo similiter subditos
possiderent. Quis autem infirmus et indoctus evaderet simul fallaces et principes civitatis et daemones?</p>
</section><notes></notes></section>