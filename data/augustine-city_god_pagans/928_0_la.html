<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Ex hoc omnes gentes, quoniam ab illa stirpe procreatae
sunt, usque adeo tenent insitum pudenda velare ut quidam barbari illas corporis partes nec in balneis nudas habeant sed cum earum tegimentis lavent. Per opacas quoque Indiae solitudines, cum quidam nudi philosophentur, unde gymnosophistae nominantur, adhibent tamen genitalibus tegmina, quibus per cetera membrorum carent.</p>
<h3>XVIII</h3>
<span class="label"><span class="italic">De pudore concubitus non solum vulgaris sed etiam coniugalis.</span></span>
<p><span class="sc">Opus</span> vero ipsum quod libidine tali peragitur non solum in quibusque stupris, ubi latebrae ad subter-fugienda
humana iudicia requiruntur, verum etiam in usu scortorum, quam terrena civitas licitam turpitudinem
fecit, quamvis id agatur quod eius civitatis nulla lex vindicat, devitat tamen publicum etiam permissa atque inpunita libido conspectum, et verecundia naturali habent provisum lupanaria ipsa secretum faciliusque potuit inpudicitia non habere vincla prohibitionis quam inpudentia removere latibula
illius foeditatis.</p>
<p>Sed hanc etiam ipsi turpes turpitudinem vocant, cuiuslicet sint amatores, ostentatores esse non audent.


</p></section><notes></notes></section>