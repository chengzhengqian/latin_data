<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">fecit, sed quoniam eos Romae natus et educatus in divinis rebus invenit.</p>
<p>Et quoniam in fine primi libri, quae deinceps dicenda
essent, breviter posuimus et ex his quaedam in duobus consequentibus diximus, expectationi legentium quae restant reddenda cognoscimus.</p>
<h3>II</h3>
<span class="label"><span class="italic">De his, quae libro secundo et tertio continentur.</span></span>
<p><span class="sc">Promiseramus</span> ergo quaedam nos esse dicturos adversus
eos qui Romanae rei publicae clades in religionem
nostram referunt, et commemoraturos quaecumque
et quantacumque occurrere potuissent vel satis esse viderentur mala quae illa civitas pertulit vel ad eius imperium provinciae pertinentes antequam
eorum sacrificia prohibita fuissent; quae omnia procul dubio nobis tribuerent, si iam vel illis clareret nostra religio vel ita eos a sacris sacrilegis prohiberet.</p>
<p>Haec in secundo et tertio libro satis, quantum existimo, absolvimus, in secundo agentes de malis morum, quae mala vel sola vel maxima deputanda sunt, in tertio autem de his malis quae stulti sola perpeti exhorrent, corporis videlicet externarumque rerum, quae plerumque patiuntur et boni; illa vero mala non dico patienter, sed libenter habent quibus ipsi fiunt mali.</p>
</section><notes></notes></section>