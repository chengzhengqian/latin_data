<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">reveletur in suo tempore</span>, scitis, quoniam scire illos dixit, aperte hoc dicere noluit. Et ideo nos, qui nescimus quod illi sciebant, pervenire cum labore ad id quod sensit apostolus cupimus nec valemus, praesertim quia et illa quae addidit hunc sensum faciunt obscuriorem.
Nam quid est: <span class="italic">Iam enim mysterium iniquitatis
operatur. Tantum qui modo tenet teneat, donec de medio fiat; et tunc revelabitur iniquus?</span> Ego prorsus quid dixerit me fateor ignorare. Suspiciones tamen hominum quas vel audire vel legere potui non tacebo.</p>
<p>Quidam putant hoc de imperio dictum fuisse Romano, et propterea Paulum apostolum non id aperte scribere voluisse ne calumniam videlicet incurreret,
quod Romano imperio male optaverit, cum speraretur aeternum, ut hoc quod dixit: <span class="italic">Iam enim mysterium iniquitatis operatur</span>, Neronem voluerit intellegi,
cuius iam facta velut Antichristi videbantur. Unde nonnulli ipsum resurrecturum et futurum Antichristum suspicantur; alii vero nec occisum putant, sed subtractum potius ut putaretur occisus, et vivum occultari in vigore ipsius aetatis in qua fuit cum crederetur extinctus, donec suo tempore reveletur
et restituatur in regnum. Sed multum mihi mira est haec opinantium tanta praesumptio.</p>
<p>Illud tamen quod ait apostolus: <span class="italic">Tantum qui modo tenet teneat, donec de medio fiat</span>, non absurde de ipso


</p></section><notes></notes></section>