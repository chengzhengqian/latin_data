<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

angelis homines, sed ex se ipso, sicut angelos, beatificat. Ab hoc uno et vero Deo vitam speramus aeternam.</p>
<h3>XXXI</h3>
<span class="label"><span class="italic">Quibus proprie beneficiis Dei excepta generali largitate sectatores veritatis utantur.</span></span>
<p><span class="sc">Habemus</span> enim ab illo praeter huiusce modi beneficia,
quae ex hac de qua nonnulla diximus administratione
naturae bonis malisque largitur, magnum et bonorum proprium magnae dilectionis indicium. Quamquam enim quod sumus, quod vivimus, quod caelum terramque conspicimus, quod habemus mentem
atque rationem qua eum ipsum qui haec omnia condidit inquiramus, nequaquam valeamus actioni sufficere gratiarum, tamen quod nos oneratos obrutosque peccatis et a contemplatione suae lucis aversos ac tenebrarum, id est iniquitatis, dilectione caecatos non omnino deseruit misitque nobis Verbum suum, qui est eius unicus filius, quo pro nobis adsumpta
carne nato atque passo, quanti Deus hominem penderet nosceremus atque illo sacrificio singulari a peccatis omnibus mundaremur eiusque spiritu in cordibus nostris dilectione diffusa omnibus difficultatibus
superatis in aeternam requiem et contemplationis eius ineffabilem dulcedinem veniremus, quae corda, quot linguae ad agendas ei gratias satis esse contenderint?</p>
</section><notes></notes></section>