<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

potuit tanto ante defunctum, nec easdem scripturas legere, quae nondum fuerant in Graecam linguam translatae qua ille pollebat; nisi forte, quia fuit acerrimi studii, sicut Aegyptias, ita et istas per interpretem didicit, non ut scribendo transferret—quod Ptolomaeus pro ingenti beneficio, qui a regia potestate etiam timeri poterat, meruisse perhibetur—, sed ut conloquendo quid continerent, quantum capere posset, addisceret.</p>
<p>Hoc ut existimetur, illa suadere videntur indicia, quod liber geneseos sic incipit: <span class="italic">In principio fecit Deus caelum et terram. Terra autem erat invisibilis et in composita, et tenebrae erant super abyssum, et spiritus Dei superferebatur super aquam</span> ; in Timaeo autem Plato, quem librum de mundi constitutione conscripsit, Deum dicit in illo opere terram primo ignemque iunxisse. Manifestum est autem quod igni tribuat caeli locum: habet ergo haec sententia quandam illius similitudinem qua dictum est: <span class="italic">In principio fecit Deus caelum et terram.</span> Deinde ille duo media, quibus interpositis sibimet haec extrema copularentur, aquam dicit et aerem; unde putatur sic intellexisse quod scriptum est: <span class="italic">spiritus Dei superferebatur super aquam.</span> Parum quippe adtendens quo more soleat illa scriptura appellare spiritum Dei, quoniam et aer spiritus dicitur, quattuor opinatus elementa loco illo commemorata videri potest. Deinde quod Plato




</p></section><notes></notes></section>