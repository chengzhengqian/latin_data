<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">quae dementia est existimare his tutoribus Romam sapienter fuisse commissam et nisi eos amisisset non potuisse vastari? Immo vero victos deos tamquam praesides ac defensores colere, quid est aliud quam tenere non numina bona, sed nomina<a class="footnoteLink" href="#note_LCL411_22_1" id="target_note_LCL411_22_1"><sup>1</sup></a> mala? Quanto enim sapientius creditur, non Romam ad istam cladem non fuisse venturam, nisi prius illi perissent, sed illos potius olim fuisse perituros, nisi eos quantum potuisset Roma servasset! Nam quis non, cum adverterit, videat quanta sit vanitate praesumptum non posse vinci sub defensoribus victis et ideo perisse quia custodes perdidit deos, cum vel sola esse potuerit causa pereundi custodes habere voluisse perituros? Non itaque, cum de diis victis illa conscriberentur atque canerentur, poetas libebat mentiri, sed cordatos homines cogebat veritas confiteri.</p>
<p>Verum ista oportunius alio loco diligenter copioseque
tractanda sunt; nunc, quod institueram de ingratis
hominibus dicere, parumper expediam ut possum, qui ea mala, quae pro suorum morum perversitate
merito patiuntur, blasphemantes Christo inputant; quod autem illis etiam talibus propter Christum parcitur, nec dignantur adtendere et eas linguas adversus eius nomen dementia sacrilegae perversitatis exercent quibus linguis usurpaverunt mendaciter ipsum nomen, ut viverent, vel quas linguas
in locis ei sacratis metuendo presserunt, ut illic</p>
</section><notes><section class="footnotes"><ul><li class="note" id="note_LCL411_22_1"><a class="footnoteCrossrefLink" href="#target_note_LCL411_22_1" title="Click to highlight in text"><sup class="lineRef">1</sup>numina, omina, omnia, demonia <span class="italic">various MSS.</span></a></li><script type="text/javascript">document.getElementById('note_LCL411_22_1').style.display = "none";</script></ul></section></notes></section>