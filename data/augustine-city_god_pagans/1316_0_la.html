<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in caelum; per triduum vero, quia die tertio resurrexit; tamquam lectorem nihil aliud quam historiae rerum gestarum inhaerere cupientem de somno excitaverint septuaginta interpretes idemque prophetae
ad perscrutandam altitudinem prophetiae et quodam modo dixerint: “In quadraginta diebus ipsum quaere, in quo et triduum potueris invenire, illud in ascensione, hoc in eius resurrectione reperies.” Propter quod utroque numero significari convenientissime potuit, quorum unum per Ionam prophetam, alterum per septuaginta interpretum prophetiam, tamen unus atque idem Spiritus dixit. Longitudinem
fugio, ut non haec per multa demonstrem in quibus ab Hebraica veritate putantur septuaginta interpretes discrepare et bene intellecti inveniuntur esse concordes. Unde etiam ego pro meo modulo vestigia sequens apostolorum, quia et ipsi ex utrisque,
id est ex Hebraeis et ex Septuaginta, testimonia prophetica posuerunt, utraque auctoritate utendum putavi, quoniam utraque una atque divina est. Sed iam quae restant, ut possumus, exequamur.</p>
<h3><span class="ac">XLV</span></h3>
<span class="label"><span class="italic">Quod post instaurationem templi prophetas Iudaei habere destiterint et exinde usque ad nativitatem Christi continuis adversitatibus sint afflicti, ut probaretur alterius templi aedificationem propheticis vocibus fuisse promissam.</span></span>
<p><span class="sc">Postea</span> quam gens Iudaea coepit non habere prophetas, procul dubio deterior facta est, eo scilicet
</p></section><notes></notes></section>