<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Anaxagoras vero eius auditor harum rerum omnium quas videmus effectorem divinum animum sensit et dixit ex infinita materia, quae constaret similibus inter se particulis rerum omnium; quibus suis et propriis singula fieri, sed animo faciente divino. Diogenes quoque Anaximenis alter auditor aerem quidem dixit rerum esse materiam de qua omnia fierent; sed eum esse compotem divinae rationis, sine qua nihil ex eo fieri posset. Anaxagorae
successit auditor eius Archelaus. Etiam ipse de particulis inter se similibus, quibus singula quaeque
fierent, ita putavit constare omnia ut inesse etiam mentem diceret, quae corpora aeterna, id est illas particulas, coniungendo et dissipando ageret omnia. Socrates huius discipulus fuisse perhibetur, magister Platonis propter quem breviter cuncta ista recolui.</p>
<h3>III</h3>
<span class="label"><span class="italic">De Socratica disciplina.</span></span>
<p><span class="sc">Socrates</span> ergo primus universam philosophiam ad corrigendos componendosque mores flexisse memoratur,
cum ante illum omnes magis physicis, id est naturalibus, rebus perscrutandis operam maximam inpenderent. Non mihi autem videtur posse ad


</p></section><notes></notes></section>