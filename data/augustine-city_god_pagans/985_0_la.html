<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

“Itaque apud eos,” inquit, “et singula milia annorum vixisse produntur.”</p>
<p>His velut probabilibus argumentis quidam non destruentes
fidem sacrae huius historiae, sed astruere nitentes, ne sit incredibile quod tam multos annos vixisse referuntur antiqui, persuaserunt sibi nec se suadere inpudenter existimant tam exiguum spatium temporis tunc annum vocatum ut illi decem sint unus noster et decem nostri centum illorum. Hoc autem esse falsissimum documento evidentissimo ostenditur. Quod antequam faciam, non mihi tacendum videtur quae credibilior possit esse suspicio.</p>
<p>Poteramus certe hanc adseverationem ex Hebraeis
codicibus redarguere atque convincere, ubi Adam non ducentorum triginta sed centum triginta annorum fuisse reperitur quando tertium genuit filium. Qui anni si tredecim nostri sunt, procul dubio, primum quando genuit, undecim vel non multo amplius annorum fuit. Quis potest hac aetate generare usitata ista nobisque notissima lege naturae?</p>
<p>Sed hunc omittamus, qui fortasse etiam quando creatus est potuit; non enim eum tam parvum quam infantes nostri sunt factum fuisse credibile est. Seth filius eius non ducentorum quinque, sicut nos legimus, sed centum quinque fuit quando genuit Enos; ac per hoc secundum istos nondum habebat




</p></section><notes></notes></section>