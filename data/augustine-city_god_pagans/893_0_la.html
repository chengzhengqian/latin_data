<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

accipiendam esse in bono, amorem in malo. Sic autem nec ipsos auctores saecularium litterarum locutos esse certissimum est. Sed viderint philosophi utrum vel qua ratione ista discernant. Amorem tamen eos in bonis rebus et erga ipsum Deum magni pendere libri eorum satis loquuntur. Sed scripturas religionis nostrae, quarum auctoritatem ceteris omnibus litteris anteponimus, non aliud dicere amorem, aliud dilectionem vel caritatem insinuandum fuit. Nam et amorem in bono dici iam ostendimus.</p>
<p>Sed ne quis existimet amorem quidem et in malo et in bono, dilectionem autem non nisi in bono esse dicendam, illud adtendat quod in psalmo scriptum est: <span class="italic">Qui autem diligit iniquitatem odit animam suam,</span> et illud apostoli Iohannis: <span class="italic">Si quis dilexerit mundum, non est dilectio Patris in illo.</span> Ecce uno loco dilectio et in bono et in malo. Amorem autem in malo (quia in bono iam ostendimus) ne quisquam flagitet, legat quod scriptum est: <span class="italic">Erunt enim homines se ipsos amantes, amatores pecuniae.</span></p>
<p>Recta itaque voluntas est bonus amor et voluntas perversa malus amor. Amor ergo inhians habere quod amatur cupiditas est, id autem habens eoque fruens laetitia; fugiens quod ei adversatur timor est, idque, si acciderit, sentiens tristitia est. Proinde mala sunt ista si malus amor est, bona si bonus.</p>
</section><notes></notes></section>