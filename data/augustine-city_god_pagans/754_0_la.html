<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

est non esse contrarium est. Et propterea Deo, id est summae essentiae et auctori omnium qualiumcumque
essentiarum, essentia nulla contraria est.</p>
<h3>III</h3>
<span class="label"><span class="italic">De inimicis Dei non per naturam, sed per contrariam voluntatem, quae, cum ipsis nocet, bonae utique naturae nocet quia vitium, si non nocet, non est.</span></span>
<p><span class="sc">Dicuntur</span> autem in scripturis inimici Dei qui non natura, sed vitiis adversantur eius imperio, nihil ei valentes nocere, sed sibi. Inimici enim sunt resistendi
voluntate, non potestate laedendi. Deus namque inmutabilis est et omni modo incorruptibilis. Idcirco vitium, quo resistunt Deo qui eius appellantur inimici, non est Deo, sed ipsis malum, neque hoc ob aliud nisi quia corrumpit in eis naturae bonum. Natura igitur contraria non est Deo, sed vitium, quia malum est, contrarium est bono.</p>
<p>Quis autem neget Deum summe bonum? Vitium ergo contrarium est Deo, tamquam malum bono. Porro autem bonum est et natura quam vitiat; unde et huic bono utique contrarium est; sed Deo tantummodo
</p></section><notes></notes></section>