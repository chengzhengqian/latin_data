<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

peccato. Proinde quia post iudicium, cum fuerint etiam igne mundati qui eius modi mundatione sunt digni, in omnibus sanctis nullum invenietur omnino peccatum, atque ita se ipsos offerent in iustitia ut tales hostiae omni modo inmaculatae ac sine ullo vitio sint futurae, erunt profecto sicut pristinis diebus et sicut annis prioribus, quando in umbra huius rei futurae mundissimae offerebantur hostiae. Haec erit namque munditia tunc in inmortali carne ac mente sanctorum quae figurabatur in illarum corporibus hostiarum.</p>
<p>Deinde propter eos qui non mundatione sed damnatione
sunt digni: <span class="italic">Et accedam,</span> inquit, <span class="italic">ad vos in iudicium,
et ero testis velox super maleficos et super adulteros,</span> et cetera, quibus damnabilibus enumeratis criminibus addidit: <span class="italic">Quoniam ego Dominus Deus vester, et non mutor,</span> tamquam diceret: “Cum vos mutaverit et in deterius culpa vestra et in melius gratia mea, ego non mutor.” Testem vero se dicit futurum, quia in iudicio suo non indiget testibus, eumque velocem, sive quia repente venturus est eritque iudicium ipso inopinato eius adventu celerrimum, quod tardissimum videbatur, sive quia ipsas convincet sine ulla sermonis prolixitate conscientias. <span class="italic">In cognitationibus enim,</span> sicut scriptum est, <span class="italic">impii interrogatio erit;</span> et apostolus: <span class="italic">Cogitationibus,</span> inquit, <span class="italic">accusantibus vel etiam excusantibus in die qua iudicabit Deus occulta hominum, secundum evangelium meum per Iesum Christum.</span>
</p></section><notes></notes></section>