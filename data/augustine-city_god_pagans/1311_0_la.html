<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

audierat fama praedicante divinas, et ideo concupiverat habere in bibliotheca, quam nobilissimam fecerat. Has ei cum idem pontifex misisset Hebraeas, post ille etiam interpretes postulavit; et dati sunt septuaginta duo, de singulis duodecim tribubus seni homines, linguae utriusque doctissimi Hebraeae scilicet atque Graecae, quorum interpretatio ut Septuaginta vocetur iam obtinuit consuetudo.</p>
<p>Traditur sane tam mirabilem ac stupendum planeque divinum in eorum verbis fuisse consensum ut, cum ad hoc opus separatim singuli sederint (ita enim eorum fidem Ptolomaeo placuit explorare), in nullo verbo quod idem significaret et tantundem valeret vel in verborum ordine alter ab altero discreparet, sed tamquam unus esset interpres, ita quod omnes interpretati sunt unum erat, quoniam re vera spiritus erat unus in omnibus. Et ideo tam mirabile Dei munus acceperant ut illarum scripturarum non tamquam humanarum sed, sicut erant, tamquam divinarum
etiam isto modo commendaretur auctoritas, credituris quandoque gentibus profutura, quod iam videmus effectum.</p>
<h3><span class="ac">XLIII</span></h3>
<span class="label"><span class="italic">De auctoritate septuaginta interpretum, quae, salvo honore Hebraei stili, omnibus sit interpretibus praeferenda.</span></span>
<p><span class="sc">Nam</span> cum fuerint et alii interpretes, qui ex Hebraea lingua in Graecam sacra illa eloquia transtulerunt, sicut Aquila, Symmachus, Theodotion, sicut etiam
</p></section><notes></notes></section>