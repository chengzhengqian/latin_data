<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Si Petrus maleficus fecit ut Christum sic diligeret mundus, quid fecit innocens Christus ut eum sic diligeret Petrus? Respondeant igitur ipsi sibi et si possunt intellegant illa superna gratia factum esse ut propter aeternam vitam Christum diligeret mundus, qua gratia factum est ut et propter aeternam vitam ab illo accipiendam et usque ad temporariam mortem pro illo patiendam Christum diligeret Petrus. Deinde isti dii qui sunt, qui possunt ista praedicere nec possunt
avertere, ita succumbentes uni malefico et uni sceleri magico (quo puer, ut dicunt, anniculus occisus et dilaniatus et ritu nefario sepultus est) ut sectam sibi adversariam tam prolixo tempore convalescere, tot tantarumque persecutionum horrendas crudelitates
non resistendo, sed patiendo superare et ad suorum simulacrorum templorum, sacrorum oraculorum
eversionem pervenire permitterent? Quis postremo est deus, non noster utique, sed ipsorum, qui vel inlectus tanto scelere vel inpulsus est ista praestare? Non enim alicui daemoni sed deo dicunt illi versus haec Petrum arte magica definisse. Talem deum habent qui Christum non habent.</p>
</section><notes></notes></section>