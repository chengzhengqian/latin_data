<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

spernet te Dominus, ne sis rex super Israel. Et convertit
Samuel faciem suam, ut abiret; et tenuit Saul pinnulam diploidis eius et disrupit eam. Et dixit ad eum Samuel: Disrupit Dominus regnum ab Israel de manu tua hodie et dabit proximo tuo bono super te, et dividetur Israel in duo; et non convertetur neque paenitebit
eum; quoniam non est sicut homo, ut paeniteat eum; ipse minatur, et non permanet.</span> Iste cui dicitur: <span class="italic">Spernet te Dominus, ne sis rex super Israel,</span> et: <span class="italic">Disrupit Dominus regnum ab Israel de manu tua hodie,</span> quadraginta
regnavit annos super Israel, tanto scilicet spatio temporis quanto et ipse David, et audivit hoc primo tempore regni sui; ut intellegamus ideo dictum, quia nullus de stirpe eius fuerat regnaturus, et respiciamus ad stirpem David, unde exortus est secundum carnem mediator Dei et hominum, homo Christus Iesus.</p>
<p>Non autem habet scriptura quod in plerisque Latinis codicibus legitur: <span class="italic">Disrupit Dominus regnum Israel de manu tua</span> ; sed sicut a nobis positum est inventum in Graecis: <span class="italic">Disrupit Dominus regnum ab Israel de manu tua</span> ; ut hoc intellegatur <span class="italic">de manu tua,</span> quod est <span class="italic">ab Israel.</span> Populi ergo Israel personam figurate gerebat homo iste qui populus regnum fuerat amissurus, Christo Iesu Domino nostro per novum testamentum non carnaliter, sed spiritaliter regnaturo. De quo cum dicitur: <span class="italic">Et dabit illud




</span></p></section><notes></notes></section>