<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Graecos et Romanos aliasque gentes constat quibusdam
decrevisse mortalibus, quorum erga se beneficia magni penderant, eosque inmortales factos atque in deorum numerum receptos esse crediderant. Profecto
ille tantam felicitatem suae matri, si fieri posset, optaret.</p>
<p>Porro si ab illo deinde quaereremus, utrum inter eius divinos honores vellet illa turpia celebrari: nonne se malle clamaret, ut sua mater sine ullo sensu mortua iaceret, quam ad hoc dea viveret ut illa libenter audiret? Absit, ut senator populi Romani ea mente praeditus qua theatrum aedificari in urbe fortium virorum prohibuit, sic vellet coli matrem suam ut talibus dea sacris propitiaretur qualibus matrona verbis offenderetur. Nec ullo modo crederet verecundiam laudabilis feminae ita in contrarium divinitate mutari ut honoribus eam talibus advocarent cultores sui qualibus conviciis in quempiam iaculatis, cum inter homines viveret, nisi aures clauderet seseque subtraheret, erubescerent pro illa et propinqui et maritus et liberi.</p>
<p>Proinde talis mater deum, qualem habere matrem puderet quemlibet etiam pessimum virum, Romanas occupatura mentes quaesivit optimum virum, non quem monendo et adiuvando faceret, sed quem fallendo deciperet, ei similis de qua scriptum est: <span class="italic">Mulier autem virorum pretiosas animas captat</span>, ut ille magnae indolis animus hoc velut divino testimonio</p>
</section><notes></notes></section>