<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

honoratus. Qui honor eo regnante ante illum delatus est homini privato et fulminato cuidam Homogyro, eo quod primus ad aratrum boves iunxerit.</p>
<h3>VII</h3>
<span class="label"><span class="italic">Quorum regum tempore Ioseph in Aegypto defunctus sit.</span></span>
<p><span class="sc">Regnantibus</span> Assyriorum duodecimo Mamytho et undecimo Sicyoniorum Plemmeo et Argis adhuc manente Argo mortuus est Ioseph in Aegypto annorum centum decem. Post cuius mortem populus Dei mirabiliter crescens mansit in Aegypto centum quadraginta quinque annos, tranquille prius, donec morerentur quibus Ioseph notus fuit. Deinde quia invidebatur incrementis eius erantque suspecta, quo usque inde liberaretur, persecutionibus—inter quas tamen divinitus fecundata multiplicatione crescebat—et laboribus premebatur intolerabilis servitutis. In Assyria vero et Graecia per idem tempus regna eadem permanebant.</p>
<h3>VIII</h3>
<span class="label"><span class="italic">Quorum regum aetate Moyses natus sit, et quorum deorum eisdem temporibus sit orta religio.</span></span>
<p><span class="sc">Cum</span> ergo regnaret Assyriis quartus decimus Saphrus et Sicyoniis duodecimus Orthopolis et


</p></section><notes></notes></section>