<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

stultitia errorque miserabilis ut ei te facias venerando humilem cui te cupias vivendo dissimilem; et religione colas quem imitari nolis, cum religionis summa sit imitari quem colis?</p>
<h3>XVIII</h3>
<span class="label"><span class="italic">Qualis religio sit, in qua docetur quod homines, ut commendentur diis bonis, daemonibus uti debeant advocatis.</span></span>
<p><span class="sc">Frustra</span> igitur eis Apuleius, et quicumque ita sentiunt,
hunc detulit honorem, sic eos in aere medios inter aetherium caelum terramque constituens ut, quoniam nullus deus miscetur homini, quod Platonem dixisse perhibent, isti ad deos perferant preces hominum et inde ad homines inpetrata quae poscunt. Indignum enim putaverunt qui ista crediderunt misceri homines diis et deos hominibus; dignum autem misceri daemones et diis et hominibus, hinc petita qui allegent, inde concessa qui apportent; ut videlicet homo castus et ab artium magicarum sceleribus alienus eos patronos adhibeat per quos illum dii exaudiant, qui haec amant quae ille non amando fit dignior quem facilius et libentius exaudire debeant. Amant quippe illi scaenicas turpitudines, quas non amat pudicitia; amant in maleficiis magorum
mille nocendi artes, quas non amat innocentia.


</p></section><notes></notes></section>