<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">aliquid estis; sed <span class="italic">ut glorificent patrem vestrum, qui in caelis est,</span> ad quem conversi fiant quod estis.</p>
<p>Hos secuti sunt martyres, qui Scaevolas et Curtios et Decios non sibi inferendo poenas, sed inlatas ferendo et virtute vera, quoniam vera pietate, et innumerabili multitudine superarunt. Sed cum illi essent in civitate terrena, quibus propositus erat omnium pro illa officiorum finis incolumitas eius et regnum non in caelo, sed in terra, non in vita aeterna, sed in decessione morientium et successione moriturorum, quid aliud amarent quam gloriam, qua volebant etiam post mortem tamquam vivere in ore laudantium?</p>
<h3>XV</h3>
<span class="label"><span class="italic">De mercede temporali, quam Deus reddidit bonis moribus Romanorum.</span></span>
<p><span class="sc">Quibus</span> ergo non erat daturus Deus vitam aeternam cum sanctis angelis suis in sua civitate caelesti, ad cuius societatem pietas vera perducit, quae non exhibet servitutem religionis, quam λατρείαν Graeci vocant, nisi uni vero Deo, si neque hanc eis terrenam gloriam excellentissimi imperii concederet, non redderetur merces bonis artibus eorum, id est virtutibus, quibus ad tantam gloriam pervenire nitebantur. De talibus enim, qui propter hoc boni aliquid facere</p>
</section><notes></notes></section>