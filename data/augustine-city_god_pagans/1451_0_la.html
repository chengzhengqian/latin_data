<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ecclesia regnum Christi est regnumque caelorum. Regnant itaque cum illo etiam nunc sancti eius, aliter quidem quam tunc regnabunt; nec tamen cum illo regnant zizania, quamvis in ecclesia cum tritico crescant. Regnant enim cum illo qui faciunt quod ait apostolus: <span class="italic">Si resurrexistis cum Christo, quae sursum sunt sapite, ubi Christus est in dextera Dei sedens; quae sursum sunt quaerite, non quae super terram;</span> de qualibus
item dicit quod eorum conversatio sit in caelis. Postremo regnant cum illo qui eo modo sunt in regno eius ut sint etiam ipsi regnum eius. Quo modo autem sunt regnum Christi qui, ut alia taceam, quamvis
ibi sint donec colligantur in fine saeculi de regno eius omnia scandala, tamen illic sua quaerunt, non quae Iesu Christi?</p>
<p>De hoc ergo regno militiae, in quo adhuc cum hoste confligitur et aliquando repugnatur pugnantibus vitiis, aliquando cedentibus imperatur, donec veniatur ad illud pacatissimum regnum ubi sine hoste regnabitur,
et de hac prima resurrectione, quae nunc est, liber iste sic loquitur. Cum enim dixisset alligari diabolum mille annis, et postea solvi brevi tempore, tum recapitulando quid in istis mille annis agat ecclesia vel agatur in ea: <span class="italic">Et vidi</span>, inquit, <span class="italic">sedes et sedentes super eas, et iudicium datum est.</span> Non hoc putandum est de ultimo iudicio dici; sed sedes praepositorum





</p></section><notes></notes></section>