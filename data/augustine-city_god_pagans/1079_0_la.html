<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

incipiunt indicari ad Abraham factae promissiones Dei, quod ita scriptum est: <span class="italic">Et fuerunt dies Tharae in Charra quinque et ducenti anni, et mortuus est Thara in Charra.</span> Non sic autem accipiendum est quasi omnes hos dies ibi egerit, sed quia omnes dies vitae suae, qui fuerunt anni ducenti quinque, ibi conpleverit; alioquin nescietur quot annos vixerit Thara, quoniam non legitur quoto anno vitae suae in Charran venerit; et absurdum est existimare in ista serie generationum ubi diligenter commemoratur quot annos quisque vixerit, huius solius numerum annorum
vitae non commendatum esse memoriae. Quod enim quorundam quos eadem scriptura commemorat tacentur anni, non sunt in hoc ordine in quo temporum dinumeratio decessione gignentium et genitorum
successione contexitur. Iste autem ordo, qui dirigitur ab Adam usque ad Noe et inde usque ad Abraham, sine numero annorum vitae suae neminem continet.</p>
<h3>XV</h3>
<span class="label"><span class="italic">De tempore profectionis Abrahae, qua secundum praeceptum Dei exiit de Charra.</span></span>
<p><span class="sc">Quod</span> vero commemorata morte Tharae, patris Abraham, deinde legitur: <span class="italic">Et dixit Dominus ad Abram: Exi de terra tua et de cognatione tua et de domo patris tui</span> et cetera, non quia hoc sequitur in sermone



</p></section><notes></notes></section>