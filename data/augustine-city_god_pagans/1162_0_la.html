<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">Per corpus</span> quippe ibi dixit apostolus per tempus, quo vixit in corpore. Neque enim si quis maligna mente atque impia cogitatione blasphemet neque id ullis membris corporis operetur, ideo non erit reus quia id non motu corporis gessit, cum hoc per illud tempus gesserit quo gessit et corpus. Isto modo congruenter intelligi potest etiam illud quod in psalmo legitur: <span class="italic">Deus autem rex noster ante saecula operatus est salutem in medio terrae</span> ; ut Dominus Iesus accipiatur Deus noster, qui est ante saecula, quia per ipsum facta sunt saecula, operatus salutem nostram in medio terrae, cum Verbum caro factum est et terreno habitavit in corpore.</p>
<p>Deinde postea quam prophetatum est in his verbis Annae, quo modo gloriari debeat, qui gloriatur, non in se utique, sed in Domino, propter retributionem, quae in die iudicii futura est: <span class="italic">Dominus ascendit,</span> inquit, <span class="italic">in caelos et tonuit; ipse iudicabit extrema terrae, quia iustus est.</span> Prorsus ordinem tenuit confessionis fidelium. Ascendit enim in caelum Dominus Christus,
et inde venturus est ad vivos et mortuos iudicandos.
Nam <span class="italic">quis ascendit,</span> sicut dicit apostolus, <span class="italic">nisi qui et descendit in inferiores partes terrae? Qui descendit, ipse est et qui ascendit super omnes caelos, ut adimpleret omnia.</span> Per nubes ergo suas tonuit, quas sancto Spiritu cum ascendisset implevit. De quibus ancillae Hierusalem, hoc est ingratae vineae, comminatus






</p></section><notes></notes></section>