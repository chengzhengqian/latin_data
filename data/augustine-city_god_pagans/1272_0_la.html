<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ille nomine filiorum Iuda, iste nomine filiorum Israel, eidem uni principatui suo in id ipsum innitentes et ascendentes agnoscantur a terra.</p>
<p>Istos autem carnaliter Israelitas, qui nunc nolunt credere in Christum, postea credituros, id est filios eorum—nam utique isti in suum locum moriendo transibunt—idem propheta testatur dicens: <span class="italic">Quoniam diebus multis sedebunt filii Israel sine rege, sine principe, sine sacrificio, sine altari, sine sacerdotio, sine manifestationibus.</span> Quis non videat nunc sic esse Iudaeos? Sed quid adiungat, audiamus. <span class="italic">Et postea,</span> inquit, <span class="italic">revertentur filii Israel et inquirent Dominum Deum suum et David regem suum, et stupescent in Domino et in bonis ipsius in novissimis diebus.</span> Nihil est ista prophetia manifestius, cum David regis nomine significatus intellegitur Christus, quia <span class="italic">factus est,</span> sicut dicit apostolus, <span class="italic">ex semine David secundum carnem.</span> Praenuntiavit
iste propheta etiam tertio die Christi resurrectionem futuram, sicut eam prophetica altitudine praenuntiari oportebat, ubi ait: <span class="italic">Sanabit nos post biduum, in die tertio resurgemus.</span> Secundum hoc enim nobis dicit apostolus: <span class="italic">Si resurrexistis cum Christo, quae sursum sunt quaerite.</span></p>
<p>Amos quoque de rebus talibus sic prophetat: <span class="italic">Praepara,</span> inquit, <span class="italic">te, ut invoces Deum tuum Israel; quia ecce ego firmans tonitrum et creans spiritum et</span>
</p></section><notes></notes></section>