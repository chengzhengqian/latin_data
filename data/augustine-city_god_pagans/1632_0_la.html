<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

et Gervasii. Quae cum laterent et penitus nescirentur,
episcopo Ambrosio per somnium revelata reperta sunt; ubi caecus ille depulsis veteribus tenebris diem vidit.</p>
<p>Apud Carthaginem autem quis novit praeter admodum paucissimos salutem quae facta est Innocentio,
ex advocato vicariae praefecturae, ubi nos interfuimus et oculis aspeximus nostris? Venientes enim de transmarinis me et fratrem meum Alypium, nondum quidem clericos sed iam Deo servientes, ut erat cum tota domo sua religiosissimus, ipse susceperat,
et apud eum tunc habitabamus. Curabatur a medicis fistulas quas numerosas atque perplexas habuit in posteriore atque ima corporis parte. Iam secuerant eum et artis suae cetera medicamentis agebant. Passus autem fuerat in sectione illa et diuturnos et acerbos dolores. Sed unus inter multos sinus fefellerat medicos atque ita latuerat ut eum non tangerent, quem ferro aperire debuerant.



</p></section><notes></notes></section>