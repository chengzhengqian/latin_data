<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h2>Liber I</h2>
<h3><span class="sc">Praefatio</span></h3>
<span class="label"><span class="italic">De suscepti operis consilio et argumento.</span></span>
<p><span class="sc">Gloriosissimam</span> civitatem Dei sive in hoc temporum cursu, cum inter impios peregrinatur ex fide vivens, sive in illa stabilitate sedis aeternae quam nunc expectat
per patientiam, <span class="italic">quoadusque iustitia convertatur in iudicium</span>, deinceps adeptura per excellentiam victoria
ultima et pace perfecta, hoc opere instituto et mea ad te promissione debito defendere adversus eos qui conditori eius deos suos praeferunt, fili carissime Marcelline, suscepi, magnum opus et arduum, sed Deus adiutor noster est.</p>
<p>Nam scio quibus viribus opus sit ut persuadeatur superbis quanta sit virtus humilitatis, qua fit ut omnia terrena cacumina temporali mobilitate nutantia non humano usurpata fastu, sed divina gratia donata celsitudo transcendat. Rex enim et conditor civitatis
huius de qua loqui instituimus, in scriptura populi sui sententiam divinae legis aperuit, qua dictum
est: <span class="italic">Deus superbis resistit, humilibus autem dat gratiam.</span> Hoc vero, quod Dei est, superbae quoque</p>
</section><notes></notes></section>