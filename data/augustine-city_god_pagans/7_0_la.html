<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">pepercerant, ne in eos incurrerent qui similem misericordiam
non habebant. Qui tamen etiam ipsi alibi truces atque hostili more saevientes posteaquam ad loca illa veniebant ubi fuerat interdictum quod alibi belli iure licuisset, tota feriendi refrenabatur inmanitas
et captivandi cupiditas frangebatur.</p>
<p>Sic evaserunt multi qui nunc Christianis temporibus detrahunt et mala quae illa civitas pertulit Christo inputant; bona vero quae in eos ut viverent propter Christi honorem facta sunt non inputant Christo nostro, sed fato suo, cum potius deberent, si quid recti saperent, illa quae ab hostibus aspera et dura perpessi sunt, illi providentiae divinae tribuere quae solet corruptos hominum mores bellis emendare atque conterere itemque vitam mortalium iustam atque laudabilem talibus adflictionibus exercere probatamque vel in meliora transferre vel in his adhuc terris propter usus alios detinere.</p>
<p>Illud vero, quod eis vel ubicumque propter Christi nomen vel in locis Christi nomini dicatissimis et amplissimis ac pro largiore misericordia ad capacitatem
multitudinis electis praeter bellorum morem truculenti barbari pepercerunt, hoc tribuere temporibus
Christianis, hinc Deo agere gratias, hinc ad eius nomen veraciter currere, ut effugiant poenas ignis aeterni, quod nomen multi eorum mendaciter usurparunt, ut effugerent poenas praesentis exitii.</p>
</section><notes></notes></section>