<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">tunc se potius interimere, cum lavacro sanctae regenerationis
abluti universorum remissionem acceperint
peccatorum. Tunc enim tempus est cavendi omnia futura peccata, cum sunt omnia deleta praeterita.
Quod si morte spontanea recte fit, cur non tunc potissimum fi? Cur baptizatus sibi quisque parcit? Cur liberatum caput tot rursus vitae huius periculis inserit, cum sit facillimae potestatis inlata sibi nece omnia devitare scriptumque sit: <span class="italic">Qui amat periculum, incidet in illud?</span> Cur ergo amantur tot et tanta pericula vel certe, etiamsi non amantur, suscipiuntur,
cum manet in hac vita cui abscedere licitum est?</p>
<p>An vero tam insulsa perversitas cor evertit et a consideratione veritatis avertit, ut, si se quisque interimere
debet, ne unius captivantis dominatu conruat in peccatum, vivendum sibi existimet, ut ipsum perferat
mundum per omnes horas temptationibus plenum, et talibus qualis sub uno domino formidatur, et innumerabilibus ceteris sine quibus haec vita non ducitur? Quid igitur causae est cur in eis exhortationibus
tempora consumamus quibus baptizatos adloquendo
studemus accendere sive ad virginalem integritatem sive ad continentiam vidualem sive ad ipsam tori coniugalis fidem, cum habeamus meliora et ab omnibus peccandi periculis remota compendia, ut, quibuscumque post remissionem recentissimam peccatorum 
adripiendam mortem sibique ingerendam persuadere</p>
</section><notes></notes></section>