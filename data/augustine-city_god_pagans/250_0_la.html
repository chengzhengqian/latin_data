<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">felicitatis, cui non sufficit ad accipiendum ipsa felicitas.
Cui autem sufficit (non enim habet homo quid amplius optare debeat), serviat uni Deo datori felicitatis.
Non est ipse quem nominant Iovem. Nam si eum datorem felicitatis agnoscerent, non utique alium vel aliam, a qua daretur felicitas, nomine ipsius felicitatis inquirerent, neque ipsum Iovem cum tantis iniuriis colendum putarent. Iste alienarum dicitur adulter uxorum, iste pueri pulchri inpudicus amator et raptor.</p>
<h3>XXVI</h3>
<span class="label"><span class="italic">De ludis scaenicis, quos sibi dii celebrari a suis cultoribus exegerunt.</span></span>
<p><span class="sc">Sed</span> “fingebat haec Homerus,” ait Tullius, “et humana ad deos transferebat: divina mallem ad nos.” Merito displicuit viro gravi divinorum criminum
poeta confictor. Cur ergo ludi scaenici, ubi haec dictitantur cantitantur actitantur, deorum honoribus exhibentur, inter res divinas a doctissimis conscribuntur? Hic exclamet Cicero non contra figmenta poetarum, sed contra instituta maiorum, an exclamarent et illi: Quid nos fecimus! Ipsi dii ista suis honoribus exhibenda flagitaverunt, atrociter imperarunt, cladem nisi fieret praenuntiarunt; quia</p>
</section><notes></notes></section>