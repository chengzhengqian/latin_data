<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Huic enim domui dicit apostolus, hoc est fidelibus Christi: <span class="italic">Templum enim Dei sanctum est, quod estis vos.</span></p>
<h3>IX</h3>
<span class="label"><span class="italic">Quam similis in psalmo octogensimo octavo sit prophetia de Christo his, quae in regnorum libris Nathan prophetante promittuntur.</span></span>
<p><span class="sc">Propter</span> quod et in psalmo octogensimo octavo, cuius est titulus: <span class="italic">Intellectus ipsi Aethan Israelitae,</span> commemorantur promissiones Dei factae regi David, et istis quae in libro regnorum sunt posita quaedam ibi similia dicuntur, sicut est: <span class="italic">Iuravi David servo meo: Usque in aeternum praeparabo semen tuum</span> ; et iterum: <span class="italic">Tunc locutus es in aspectu filiis tuis et dixisti: Posui adiutorium super potentem, exaltavi electum de populo meo. Inveni David servum meum, in oleo sancto meo unxi eum. Manus enim mea auxiliabitur ei et bracchium meum confortabit eum. Non proficiet inimicus in eo et filius iniquitatis non nocebit eum. Et concidam inimicos eius a facie eius, et eos, qui oderunt eum, fugabo. Et veritas mea et misericordia mea cum illo, et in nomine meo exaltabitur cornum eius. Et ponam in mari manum eius et in fluminibus dexteram eius. Ipse invocabit me: Pater meus es tu, Deus meus et susceptor salutis meae. Et ego primogenitum ponam eum, excelsum apud reges terrae. In aeternum servabo ei misericordiam meam et




</span></p></section><notes></notes></section>