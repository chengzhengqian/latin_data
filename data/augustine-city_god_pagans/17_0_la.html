<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VIII</h3>
<span class="label"><span class="italic">De commodis atque incommodis, quae bonis ac malis plerumque communia sunt.</span></span>
<p><span class="sc">Dicet</span> aliquis: “Cur ergo ista divina misericordia etiam ad impios ingratosque pervenit?” Cur putamus,
nisi quia eam ille praebuit, qui cotidie <span class="italic">facit oriri solem suum super bonos et malos et pluit super iustos et iniustos?</span> Quamvis enim quidam eorum ista cogitantes
paenitendo ab impietate se corrigant, quidam vero, sicut apostolus dicit, <span class="italic">divitias bonitatis et longanimitatis
Dei</span> contemnentes <span class="italic">secundum duritiam cordis sui et cor inpaenitens thesaurizent sibi iram in die irae et revelationis iusti iudicii Dei, qui reddet unicuique secundum opera eius</span>, tamen patientia Dei ad paenitentiam
invitat malos, sicut flagellum Dei ad patientiam
erudit bonos; itemque misericordia Dei fovendos amplectitur bonos, sicut severitas Dei puniendos corripit malos. Placuit quippe divinae providentiae praeparare in posterum bona iustis quibus non fruentur iniusti, et mala impiis quibus non excruciabuntur boni; ista vero temporalia bona et mala utrisque voluit esse communia, ut nec bona cupidius adpetantur quae mali quoque habere cernuntur, nec mala turpiter evitentur quibus et boni plerumque adficiuntur.</p>
<p>Interest autem plurimum qualis sit usus vel earum</p>
</section><notes></notes></section>