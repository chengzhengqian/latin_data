<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>IX</h3>
<span class="label"><span class="italic">De longa vita hominum quae fuit ante diluvium et de ampliore humanorum corporum forma.</span></span>
<p><span class="sc">Quam</span> ob rem nullus prudens rerum existimator dubitaverit
Cain non solum aliquam verum etiam magnam
potuisse condere civitatem, quando in tam longum tempus protendebatur vita mortalium, nisi forte infidelium quispiam ex ipsa numerositate annorum
nobis ingerat quaestionem qua vixisse tunc homines scriptum est in auctoritatibus<a class="footnoteLink" href="#note_LCL414_456_1" id="target_note_LCL414_456_1"><sup>1</sup></a> nostris, et hoc neget esse credendum. Ita quippe non credunt etiam magnitudines corporum longe ampliores tunc fuisse quam nunc sunt. Unde et nobilissimus eorum poeta Vergilius de ingenti lapide quem in agrorum limite infixum vir fortis illorum temporum pugnans et rapuit et cucurrit et intorsit et misit:</p>
<blockquote><p><span class="line">Vix illum (inquit) lecti bis sex cervice subirent,</span><span class="linebreak"></span>
<span class="line">Qualia nunc hominum producit corpora tellus,</span><span class="linebreak"></span></p></blockquote>
<p class="noindent">significans maiora tunc corpora producere solere tellurem.
Quanto magis igitur temporibus recentioribus mundi ante illud nobile diffamatumque diluvium!</p>
<p>Sed de corporum magnitudine plerumque incredulos
nudata per vetustatem sive per vim fluminum variosque casus sepulcra convincunt, ubi apparuerunt vel unde ceciderunt incredibilis magnitudinis ossa




</p></section><notes><section class="footnotes"><ul><li class="note" id="note_LCL414_456_1"><a class="footnoteCrossrefLink" href="#target_note_LCL414_456_1" title="Click to highlight in text"><sup class="lineRef">1</sup>auctoribus <span class="italic">some MSS.</span></a></li><script type="text/javascript">document.getElementById('note_LCL414_456_1').style.display = "none";</script></ul></section></notes></section>