<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

corpora acciperent, superiora et leviora quae minus, inferiora vero et graviora quae amplius peccaverunt, daemones, quibus deterius nihil est, terrena corpora, quibus inferius et gravius nihil est, potius quam homines etiam bonos<a class="footnoteLink" href="#note_LCL413_518_1" id="target_note_LCL413_518_1"><sup>1</sup></a> habere debuisse. Nunc vero, ut intellegeremus animarum merita non qualitatibus corporum esse pensanda, aerium pessimus daemon, homo autem, et nunc licet malus longe minoris mitiorisque malitiae, et certe ante peccatum, tamen luteum corpus accepit.</p>
<p>Quid autem stultius dici potest quam istum solem, ut in uno mundo unus esset, non decori pulchritudinis vel etiam saluti rerum corporalium consuluisse artificem
Deum, sed hoc potius evenisse quia una anima sic peccaverat ut tali corpore mereretur includi? Ac per hoc si contigisset ut non una, sed duae; immo non duae, sed decem vel centum similiter aequaliterque peccassent, centum soles haberet hic mundus? Quod ut non fieret, non opificis provisione mirabili ad rerum corporalium salutem decoremque consultum est, sed contigit potius tanta unius animae progressione peccantis ut sola corpus tale mereretur. Non plane animarum, de quibus nesciunt quid loquantur, sed eorum ipsorum qui talia sapiunt



</p></section><notes><section class="footnotes"><ul><li class="note" id="note_LCL413_518_1"><a class="footnoteCrossrefLink" href="#target_note_LCL413_518_1" title="Click to highlight in text"><sup class="lineRef">1</sup>malos <span class="italic">Migne.</span></a></li><script type="text/javascript">document.getElementById('note_LCL413_518_1').style.display = "none";</script></ul></section></notes></section>