<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tamen in eo psalmo legitur, ut alia taceam: <span class="italic">Dominabitur
a mari usque ad mare et a flumine usque ad terminos orbis terrae,</span> quod in Christo videmus impleri. A flumine quippe dominandi sumpsit exordium, ubi baptizatus a Iohanne eodem monstrante coepit agnosci a discipulis, qui eum non solum magistrum, verum etiam Dominum appellaverunt.</p>
<p>Nec ob aliud vivente adhuc patre suo David regnare coepit Salomon, quod nulli regum illorum contigit nisi ut hinc quoque satis eluceat non esse ipsum quem prophetia ista praesignat quae ad eius patrem loquitur dicens: <span class="italic">Et erit, cum repleti fuerint dies tui, et dormies cum patribus tuis, et suscitabo semen tuum post te, qui erit de ventre tuo, et praeparabo regnum illius.</span> Quo modo ergo propter id quod sequitur: <span class="italic">Hic aedificabit mihi domum,</span> iste Salomon putabitur prophetatus,
et non potius propter id quod praecedit: <span class="italic">Cum repleti fuerint dies tui et dormies cum patribus tuis, suscitabo semen tuum post te,</span> alius pacificus intellegitur
esse promissus, qui non ante, sicut iste, sed post mortem David praenuntiatus est suscitandus? Quamlibet enim longo interposito tempore Iesus Christus veniret, procul dubio post mortem regis David, cui sic est promissus, eum venire oportebat qui aedificaret domum Deo, non de lignis et lapidibus, sed de hominibus, qualem illum aedificare gaudemus.


</p></section><notes></notes></section>