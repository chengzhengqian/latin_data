<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Num et isti omnes auguria contempserant? Num deos et domesticos et publicos, cum de sedibus suis ad illam inremeabilem peregrinationem profecti sunt, quos consulerent, non habebant? Hoc si ita est, non habent cur isti in hac causa de nostris temporibus conquerantur; olim Romani haec vana contemnunt. Si autem consuluerunt, respondeatur, quid ista profuerunt,
quando per humanas dumtaxat leges nemine prohibente licuerunt.</p>
<h3>XXIII</h3>
<span class="label"><span class="italic">De interioribus malis, quibus Romana res publica exagitata est, praecedente prodigio, quod in rabie omnium animalium quae hominibus serviunt fuit.</span></span>
<p><span class="sc">Sed</span> iam illa mala breviter, quantum possumus,
commemoremus, quae quanto interiora, tanto miseriora exstiterunt, discordiae civiles vel potius inciviles, nec iam seditiones, sed etiam ipsa bella urbana, ubi tantus sanguis effusus est, ubi partium studia non contionum dissensionibus variisque vocibus in alterutrum, sed plane iam ferro armisque saeviebant; bella socialia, bella servilia, bella civilia quantum Romanum cruorem fuderunt, quantam Italiae vastationem desertionemque fecerunt!</p>
<p>Namque antequam se adversus Romam sociale Latium commoveret, cuncta animalia humanis usibus subdita, canes equi, asini boves, et quaeque alia pecora sub hominum dominio fuerunt, subito efferata</p>
</section><notes></notes></section>