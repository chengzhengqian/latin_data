<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nomen, quia et ipsi quoquo modo Christiani appellantur. His atque huius modi pravis moribus et erroribus hominum persecutionem patiuntur qui volunt in Christo pie vivere, etiam nullo infestante neque vexante corpus illorum. Patiuntur quippe hanc persecutionem non in corporibus, sed in cordibus.
Unde illa vox est: <span class="italic">Secundum multitudinem dolorum meorum in corde meo.</span> Non enim ait: “In corpore meo.”</p>
<p>Sed rursus quoniam cogitantur inmutabilia divina promissa, et quod ait apostolus: <span class="italic">Novit Dominus qui sunt eius; quos enim praescivit et praedestinavit conformes imaginis filii sui</span>, ex eis perire nullus potest. Ideo sequitur in illo psalmo: <span class="italic">Consolationes tuae iucundaverunt animam meam.</span> Dolor autem ipse qui fit in cordibus piorum quos persequuntur mores Christianorum malorum sive falsorum prodest dolentibus, quoniam de caritate descendit qua eos perire nolunt nec impedire aliorum salutem. Denique magnae consolationes fiunt etiam de correctionibus eorum quae piorum animas tanta iucunditate perfundunt quantis doloribus de sua perditione cruciaverant. Sic in hoc saeculo, in his diebus malis non solum a tempore corporalis praesentiae Christi et apostolorum eius, sed ab ipso Abel, quem primum iustum impius frater occidit, et deinceps usque in huius saeculi finem inter persecutiones mundi et consolationes Dei peregrinando procurrit ecclesia.</p>
</section><notes></notes></section>