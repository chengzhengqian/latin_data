<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">serviunt. Licet enim ipsa gloria delicata mulier non sit, inflata est et multum inanitatis habet. Unde non ei digne servit soliditas quaedam firmitasque virtutum, ut nihil provideat providentia, nihil distribuat iustitia, nihil toleret fortitudo, nihil temperantia moderetur, nisi unde placeatur hominibus et ventosae gloriae serviatur.</p>
<p>Nec illi se ab ista foeditate defenderint qui, cum aliena spernant iudicia velut gloriae contemptores, sibi sapientes videntur et sibi placent. Nam eorum virtus, si tamen ulla est, alio modo quodam humanae subditur laudi; neque enim ipse qui sibi placet homo non est. Qui autem vera pietate in Deum, quem diligit, credit et sperat, plus intendit in ea in quibus sibi displicet quam in ea, si qua in illo sunt, quae non tam ipsi quam veritati placent; neque id tribuit unde iam potest placere nisi eius misericordiae cui metuit displicere; de his sanatis gratias agens, de illis sanandis preces fundens.</p>
<h3>XXI</h3>
<span class="label"><span class="italic">Romanum regnum a Deo vero esse dispositum, a quo est omnis potestas et cuius providentia reguntur universa.</span></span>
<p><span class="sc">Quae</span> cum ita sint, non tribuamus dandi regni atque imperii potestatem nisi Deo vero, qui dat felicitatem</p>
</section><notes></notes></section>