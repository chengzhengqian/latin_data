<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

habentem mitti in gehennam ignis, ubi vermis eorum non moritur et ignis non extinguitur.</span> Non eum piguit uno loco eadem verba ter dicere. Quem non terreat ista repetitio et illius poenae commendatio tam vehemens ore divino?</p>
<p>Utrumque autem horum, ignem scilicet atque vermem, qui volunt ad animi poenas non ad corporis pertinere, dicunt etiam uri dolore animi sero atque infructuose paenitentes eos qui fuerint a regno Dei separati, et ideo ignem pro isto dolore urente non incongrue poni potuisse contendunt. Unde illud apostoli est: <span class="italic">Quis scandalizatur, et non ego uror?</span> Eundem etiam vermem putant intellegendum esse. Nam scriptum est, inquiunt: <span class="italic">Sicut tinea vestimentum et vermis lignum, sic maeror excruciat cor viri.</span> Qui vero poenas et animi et corporis in illo supplicio futuras esse non dubitant, igne uri corpus, animum autem rodi quodam modo verme maeroris adfirmant. Quod etsi credibilius dicitur, quia utique absurdum est ibi dolorem aut corporis aut animi defuturum, ego tamen facilius est ut ad corpus dicam utrumque pertinere quam neutrum, et ideo tacitum in illis divinae scripturae verbis animi dolorem, quoniam consequens esse intellegitur, etiamsi non dicatur, ut corpore sic dolente animus quoque sterili paenitentia crucietur. Legitur quippe et in veteribus scripturis:




</p></section><notes></notes></section>