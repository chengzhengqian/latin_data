<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">operibus casibusque geminorum plurima plurimumque diversa monstramus?</p>
<h3>IV</h3>
<span class="label"><span class="italic">De Esau et Iacob geminis multum inter se morum et actionum qualitate disparibus.</span></span>
<p><span class="sc">Nati</span> sunt duo gemini antiqua patrum memoria (ut de insignibus loquar) sic alter post alterum ut posterior
plantam prioris teneret. Tanta in eorum vita fuerunt moribusque diversa, tanta in actibus disparilitas,
tanta in parentum amore dissimilitudo ut etiam inimicos eos inter se faceret ipsa distantia. Numquid hoc dicitur quia uno ambulante alius sedebat,
et alio dormiente alius vigilabat, et alio loquente tacebat alius; quae pertinent ad illas minutias quae non possunt ab eis conprehendi qui constitutionem siderum qua quisque nascitur scribunt, unde mathematici
consulantur? Unus duxit mercennariam servitutem,
alius non servivit; unus a matre diligebatur, alius non diligebatur; unus honorem qui magnus apud eos habebatur amisit, alter indeptus est. Quid de uxoribus, quid de filiis, quid de rebus, quanta diversitas! Si ergo haec ad illas pertinent minutias temporum quae inter se habent gemini et constellationibus
non adscribuntur, quare aliorum constellationibus
inspectis ista dicuntur? Si autem ideo dicuntur,</p>
</section><notes></notes></section>