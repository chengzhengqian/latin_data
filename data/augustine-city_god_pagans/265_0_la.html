<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXXIII</h3>
<span class="label"><span class="italic">Quod iudicio et potestate Dei veri omnium regum atque regnorum ordinata sint tempora.</span></span>
<p><span class="sc">Deus</span> igitur ille felicitatis auctor et dator, quia solus est verus Deus, ipse dat regna terrena et bonis et malis, neque hoc temere et quasi fortuito, quia Deus est, non fortuna, sed pro rerum ordine ac temporum occulto nobis, notissimo sibi; cui tamen ordini temporum non subditus servit, sed eum ipse tamquam dominus regit moderatorque disponit; felicitatem vero non dat nisi bonis. Hanc enim possunt et non habere et habere servientes, possunt et non habere et habere regnantes; quae tamen plena in ea vita erit ubi nemo iam serviet. Et ideo regna terrena et bonis ab illo dantur et malis ne eius cultores adhuc in provectu animi parvuli haec ab eo munera quasi magnum aliquid concupiscant.</p>
<p>Et hoc est sacramentum veteris testamenti, ubi occultum erat novum, quod illic promissa et dona terrena sunt, intelligentibus et tunc spiritalibus, quamvis nondum in manifestatione praedicantibus, et quae illis temporalibus rebus significaretur aeternitas,
et in quibus Dei donis esset vera felicitas.</p>
</section><notes></notes></section>