<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VII</h3>
<span class="label"><span class="italic">Quod in eversione Urbis, quae aspere gesta sunt, de consuetudine 
acciderint belli; quae vero clementer, de potentia provenerint nominis Christi.</span></span>
<p><span class="sc">Quidquid</span> ergo vastationis trucidationis depraedationis 
concremationis adflictionis in ista recentissima Romana clade commissum est, fecit hoc consuetudo bellorum; quod autem novo more factum est, quod inusitata rerum facie inmanitas barbara tam mitis apparuit, ut amplissimae basilicae implendae populo cui parceretur eligerentur et decernerentur, ubi nemo feriretur, unde nemo raperetur, quo liberandi multi a miserantibus hostibus ducerentur, unde captivandi ulli nec a crudelibus hostibus abducerentur, hoc Christi nomini, hoc Christiano tempori tribuendum quisquis non videt, caecus, quisquis videt nec laudat, ingratus, quisquis laudanti reluctatur, insanus est. Absit ut prudens quisquam hoc feritati inputet barbarorum. Truculentissimas et saevissimas mentes ille terruit, ille frenavit, ille mirabiliter temperavit qui per prophetam tanto ante dixit: <span class="italic">Visitabo in virga iniquitates
eorum et in flagellis peccata eorum; misericordiam autem meam non dispergam ab eis.</span></p>
</section><notes></notes></section>