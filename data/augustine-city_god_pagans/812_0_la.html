<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXVIII</h3>
<span class="label"><span class="italic">In primo homine exortam fuisse omnem plenitudinem generis humani, in qua praeviderit Deus quae pars honoranda esset praemio, quae damnanda supplicio.</span></span>
<p><span class="sc">Merito</span> igitur vera religio quem mundi universi, eum animalium quoque universorum, hoc est et animarum et corporum, conditorem agnoscit et praedicat. In quibus terrenis praecipuus ab illo ad eius imaginem homo propter eam causam quam dixi, et si qua forte alia maior latet, factus est unus, sed non relictus est solus. Nihil enim est quam hoc genus tam discordiosum vitio, tam sociale natura. Neque commodius contra vitium discordiae, vel cavendum ne existeret vel sanandum cum extitisset, natura loqueretur humana quam recordationem illius parentis
quem propterea Deus creare voluit unum de quo multitudo propagaretur, ut hac admonitione etiam in multis concors unitas servaretur. Quod vero femina illi ex eius latere facta est, etiam hic satis significatum est quam cara mariti et uxoris debeat esse coniunctio.</p>
<p>Haec opera Dei propterea sunt utique inusitata, quia prima. Qui autem ista non credunt nulla facta prodigia debent credere; neque enim et ipsa, si usitato naturae curriculo gignerentur, prodigia dicerentur.
Quid autem sub tanta gubernatione divinae providentiae, quamvis eius causa lateat,


</p></section><notes></notes></section>