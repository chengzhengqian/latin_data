<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ut intellegant homines de illa ineffabili natura, non propriis sed translatis rerum vocabulis ista dici.</p>
<p>Quod vero adiungitur: <span class="italic">Et erit, qui superaverit in domo tua, veniet adorare ei,</span> non proprie de domo dicitur
huius Heli, sed illius Aaron, de qua usque ad adventum Iesu Christi homines remanserunt, de quo genere etiam nunc usque non desunt. Nam de illa domo huius Heli iam supra dictum erat: <span class="italic">Et omnis qui superaverit domus tuae, decident in gladio virorum.</span> Quo modo ergo hic vere dici potuit: <span class="italic">Et erit, qui superaverit
in domo tua, veniet adorare ei,</span> si illud est verum quod ultore gladio nemo inde superarit? nisi quia illos intellegi voluit, qui pertinent ad stirpem, sed illius totius sacerdotii secundum ordinem Aaron. Ergo si de illis est praedestinatis reliquiis de quibus alius propheta dixit: <span class="italic">Reliquiae salvae fient</span>—unde et apostolus: <span class="italic">Sic ergo,</span> inquit, <span class="italic">et in hoc tempore reliquiae per electionem gratiae factae sunt</span>—quia de talibus reliquiis bene intellegitur esse, de quo dictum est: <span class="italic">Qui superaverit in domo tua,</span> profecto credit in Christum;
sicut temporibus apostolorum ex ipsa gente plurimi crediderunt, neque nunc desunt qui, licet rarissime, tamen credant; et impletur in eo quod hic iste homo Dei continuo secutus adiunxit: <span class="italic">Veniet adorare ei obolo argenti.</span> Cui adorare, nisi summo illi sacerdoti qui et Deus est? Neque enim in illo sacerdotio



</p></section><notes></notes></section>