<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Habet et quintam, quod sunt duo; habet et dimidiam, quod sunt quinque. Sed hae tres partes eius, decima
et quinta et dimidia, id est unum et duo et quinque, simul ductae non complent decem; sunt enim octo. Duodenarii vero numeri partes in summam
ductae transeunt eum; habet enim duodecimam,
quod est unum; habet sextam, quae sunt duo; habet quartam, quae sunt tria; habet tertiam, quae sunt quattuor; habet et dimidiam, quae sunt sex; unum autem et duo et tria et quattuor et sex non duodecim, sed amplius, id est sedecim, fiunt. Hoc breviter commemorandum putavi ad commendandam
senarii numeri perfectionem, qui primus, ut dixi, partibus suis in summam redactis ipse perficitur;
in quo perfecit Deus opera sua. Unde ratio numeri contemnenda non est, quae in multis sanctarum scripturarum locis quam magni aestimanda sit elucet diligenter intuentibus. Nec frustra in laudibus Dei dictum est: <span class="italic">Omnia in mensura et numero et pondere disposuisti.</span></p>
<h3>XXXI</h3>
<span class="label"><span class="italic">De die septimo, in quo plenitudo et requies commendatur.</span></span>
<p><span class="sc">In</span> septimo autem die, id est eodem die septiens repetito,
qui numerus etiam ipse alia ratione perfectus est, Dei requies commendatur, in qua primum sanctificatio sonat. Ita Deus noluit istum diem in



</p></section><notes></notes></section>