<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">insuper interemit. Proferte sententiam. Quod si propterea non potestis, quia non adstat quam punire possitis, cur interfectricem innocentis et castae tanta praedicatione laudatis? Quam certe apud infernos iudices etiam tales, quales poetarum vestrorum carminibus cantitantur, nulla ratione
defenditis, constitutam scilicet inter illos,</p>
<blockquote><p>
<span class="line indent12">qui sibi letum</span><span class="linebreak"></span>
<span class="line">Insontes peperere manu lucemque perosi</span><span class="linebreak"></span>
<span class="line">Proiecere animas;</span><span class="linebreak"></span></p></blockquote>
<p class="noindent">cui ad superna redire cupienti</p>
<blockquote><p>
<span class="line">Fas obstat, tristisque palus inamabilis undae</span><span class="linebreak"></span>
<span class="line">Adligat.</span><span class="linebreak"></span></p></blockquote>
<p class="noindent">An forte ideo ibi non est quia non insontem, sed male sibi consciam, se peremit? Quid si enim (quod ipsa tantummodo nosse poterat) quamvis iuveni violenter inruenti etiam sua libidine inlecta consentit idque in se puniens ita doluit ut morte putaret expiandum?</p>
<p>Quamquam ne sic quidem se occidere debuit, si fructuosam posset apud deos falsos agere paenitentiam.
Verum tamen si forte ita est falsumque est illud, quod duo fuerunt et adulterium unus admisit, sed potius ambo adulterium commiserunt, unus manifesta invasione, altera latente consensione: non se occidit insontem, et ideo potest a litteratis eius defensoribus dici non esse apud inferos inter illos, “qui sibi letum insontes peperere manu.” Sed ita haec causa ex utroque latere coartatur ut, si extenuatur</p>
</section><notes></notes></section>