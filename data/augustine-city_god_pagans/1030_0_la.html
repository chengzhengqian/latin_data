<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

facti sui paenitet, cuius est de omnibus omnino rebus tam fixa sententia quam certa praescientia. Sed si non utatur scriptura talibus verbis, non se quodam modo familiarius insinuabit omni generi hominum, quibus vult esse consultum, ut et perterreat<a class="footnoteLink" href="#note_LCL414_564_1" id="target_note_LCL414_564_1"><sup>1</sup></a>
superbientes et excitet neglegentes, et exerceat quaerentes et alat intellegentes; quod non faceret si non se prius inclinaret
 et quodam modo descenderet ad iacentes. Quod autem etiam interitum
omnium animalium terrenorum volatiliumque denuntiat, magnitudinem futurae cladis effatur, non animantibus rationis expertibus, tamquam et ipsa peccaverint, minatur exitium.</p>
<h3>XXVI</h3>
<span class="label"><span class="italic">Quod arca quam Noe iussus est facere in omnibus Christum ecclesiamque significet.</span></span>
<p><span class="sc">Iam</span> vero quod Noe, homini iusto et, sicut de illo scriptura veridica loquitur, in sua generatione perfecto
(non utique sicut perficiendi sunt cives civitatis Dei in illa inmortalitate qua aequabuntur angelis Dei, sed sicut esse possunt in hac peregrinatione perfecti), imperat Deus ut arcam faciat in qua cum suis, id est uxore, filiis et nuribus, et cum animalibus quae ad illum ex Dei praecepto in arcam ingressa sunt liberaretur a diluvii vastitate, procul dubio figura est peregrinantis in hoc saeculo civitatis Dei,



</p></section><notes><section class="footnotes"><ul><li class="note" id="note_LCL414_564_1"><a class="footnoteCrossrefLink" href="#target_note_LCL414_564_1" title="Click to highlight in text"><sup class="lineRef">1</sup>praetereat <span class="italic">V and several other MSS.</span></a></li><script type="text/javascript">document.getElementById('note_LCL414_564_1').style.display = "none";</script></ul></section></notes></section>