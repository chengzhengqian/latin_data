<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

iudicio prolaturum atque dicturum: <span class="italic">Discedite a me, maledicti, in ignem aeternum qui paratus est diabolo et angelis eius.</span> Sic quippe ostendit aeterno igne diabolum et angelos eius arsuros. Et quod scriptum est in apocalypsi: <span class="italic">Diabolus qui seducebat eos missus est in stagnum ignis et sulphuris, quo et bestia et pseudopropheta;
et cruciabuntur die et nocte in saecula saeculorum.</span> 
Quod ibi dictum est <span class="italic">aeternum,</span> hic dictum est <span class="italic">in saecula saeculorum,</span> quibus verbis nihil scriptura divina significare consuevit nisi quod finem non habet temporis.</p>
<p>Quam ob rem prorsus nec alia causa nec iustior atque manifestior inveniri potest, cur verissima pietate teneatur fixum et inmobile nullum regressum ad iustitiam vitamque sanctorum diabolum et angelos eius habituros, nisi quia scriptura, quae neminem fallit, dicit eis Deum non pepercisse, et sic ab illo esse interim praedamnatos, ut carceribus caliginis inferi retrusi traderentur servandi atque ultimo iudicio puniendi, quando eos aeternus ignis accipiet, ubi cruciabuntur in saecula saeculorum. Quod si ita est, quo modo ab huius aeternitate poenae vel universi
vel quidam homines post quantumlibet temporis subtrahentur, ac non statim enervabitur fides, qua creditur sempiternum daemonum futurum esse supplicium?
Si enim quibus dicetur: <span class="italic">Discedite a me, maledicti, in ignem aeternum, qui paratus est diabolo et angelis eius,</span> vel universi vel aliqui eorum non semper




</p></section><notes></notes></section>