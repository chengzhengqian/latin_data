<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quia et illa quae non transacta credimus, sed praesentia contuemur sicut in eodem psalmo leguntur tanto ante praedicta, ita nunc exhibita iam toto orbe cernuntur. Ibi enim paulo post dicitur: <span class="italic">Commemorabuntur et convertentur ad Dominum universi fines terrae et adorabunt in conspectu eius universae patriae gentium; quoniam Domini est regnum, et ipse dominabitur gentium.</span></p>
<h3>XVIII</h3>
<span class="label"><span class="italic">De psalmo tertio et de quadragensimo et de quinto decimo et de sexagensimo septimo, in quibus mors et resurrectio Domini prophetatur.</span></span>
<p><span class="sc">De</span> resurrectione quoque eius nequaquam psalmorum oracula tacuerunt. Nam quid est aliud quod in psalmo tertio ex persona eius canitur: <span class="italic">Ego dormivi et somnum cepi; exsurrexi, quoniam Dominus suscepit me?</span> An forte quisquam its desipit ut credat velut aliquid magnum nobis indicare voluisse prophetam, quod dormierit et exsurrexerit, nisi somnus iste mors esset et evigilatio resurrectio, quam de Christo sic oportuit prophetari?</p>
<p>Nam et in quadragensimo multo manifestius id ostenditur, ubi ex persona eiusdem Mediatoris more




</p></section><notes></notes></section>