<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

angelorum ut nec ipsos excepisse videatur qui ait <span class="italic">omnem intellectum</span>, secundum hoc dictum esse debemus accipere quia pacem Dei, qua Deus ipse pacatus est, sicut Deus novit, non eam nos sic possumus nosse nec ulli angeli. <span class="italic">Superat</span> itaque <span class="italic">omnem intellectum</span>, non dubium quod praeter suum.</p>
<p>Sed quia et nos pro modo nostro pacis eius participes facti scimus summam in nobis atque inter nos et cum ipso pacem, quantum nostrum summum est isto modo pro suo modo sciunt eam sancti angeli. Homines autem nunc longe infra, quantumlibet provectu mentis excellant. Considerandum est enim quantus vir dicebat: <span class="italic">Ex parte scimus et ex parte prophetamus, donec veniat quod perfectum est;</span> et: <span class="italic">Videmus nunc per speculum in aenigmate, tunc autem faciem ad faciem.</span> Sic iam vident sancti angeli, qui etiam nostri angeli dicti sunt, quia eruti de potestate tenebrarum et accepto spiritus pignore translati ad regnum Christi ad eos angelos iam coepimus pertinere, cum quibus nobis erit sancta atque dulcissima, de qua iam tot libros scripsimus, Dei civitas ipsa communis. Sic sunt ergo angeli nostri, qui sunt angeli Dei, quem ad modum Christus Dei Christus est noster. Dei sunt, quia Deum non reliquerunt; nostri sunt, quia suos cives nos habere coeperunt. Dixit autem Dominus Iesus: <span class="italic">Videte ne contemnatis unum de pusillis istis. Dico enim vobis quia angeli eorum in caelis semper vident faciem patris mei, qui in



</span></p></section><notes></notes></section>