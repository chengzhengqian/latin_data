<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">compellit. Adiungit enim et dicit: “Cum quibus opinio maiorum de his deabus, quod plures eas putarunt esse, non pugnat.” Quo modo non pugnat, cum valde aliud sit unam deam nomina habere multa, aliud esse deas multas? “Sed potest,” inquit, “fieri ut eadem res et una sit et in ea quaedam res sint plures.” Concedo in uno homine esse res plures, numquid ideo et homines plures? Sic in una dea esse res plures, numquid ideo et deas plures? Verum sicut volunt, dividant conflent, multiplicent replicent inplicent.</p>
<p>Haec sunt Telluris et Matris Magnae praeclara mysteria, unde omnia referuntur ad mortalia semina et exercendam agriculturam. Itane ad haec relata et hunc finem habentia tympanum, turres, Galli, iactatio insana membrorum, crepitus cymbalorum, confictio leonum vitam cuiquam pollicentur aeternam?
Itane propterea Galli abscisi huic Magnae deae serviunt ut significent qui semine indigeant terram sequi oportere; quasi non eos ipsa potius servitus semine faciat indigere? Utrum enim sequendo hanc deam, cum indigeant, semen adquirunt,
an potius sequendo hanc deam, cum habeant, semen amittunt? Hoc interpretari est an detestari? Nec adtenditur quantum maligni daemones praevaluerint,
qui nec aliqua magna his sacris polliceri ausi sunt, et tam crudelia exigere potuerunt.</p>
</section><notes></notes></section>