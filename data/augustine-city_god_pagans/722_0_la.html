<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

opinionum, esse tamen aliquam naturae causam, scientiae formam, vitae summam nemo cunctatur.</p>
<p>Tria etiam sunt quae in unoquoque homine artifice spectantur, ut aliquid efficiat: natura, doctrina, usus; natura ingenio, doctrina scientia, usus fructu diiudicandus est. Nec ignoro quod proprie fructus fruentis, usus utentis sit, atque hoc interesse videatur,
quod ea re frui dicimur quae nos non ad aliud referenda per se ipsa delectat; uti vero ea re quam propter aliud quaerimus—unde temporalibus magis utendum est quam fruendum, ut frui mereamur aeternis; non sicut perversi qui frui volunt nummo, uti autem Deo; quoniam non nummum propter Deum inpendunt, sed Deum propter nummum colunt—; verum tamen eo loquendi modo quem plus obtinuit consuetudo, et fructibus utimur et usibus fruimur; nam et fructus iam proprie dicuntur agrorum, quibus utique omnes temporaliter utimur.</p>
<p>Hoc itaque more usum dixerim in his tribus quae in homine spectanda commonui, quae sunt natura, doctrina, usus. Ex his propter obtinendam beatam vitam tripertita, ut dixi, a philosophis inventa est
</p></section><notes></notes></section>