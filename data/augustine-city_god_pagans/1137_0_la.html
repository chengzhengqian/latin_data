<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XLII</h3>
<span class="label"><span class="italic">De filiis Ioseph, quos Iacob prophetica manuum suarum transmutatione benedicit.</span></span>
<p><span class="sc">Sicut</span> autem duo Isaac filii, Esau et Iacob figuram praebuerunt duorum populorum in Iudaeis et Christianis—quamvis, quod ad carnis propaginem pertinet, nec Iudaei venerint de semine Esau, sed Idumaei; nec Christianae gentes de Iacob, sed potius Iudaei; ad hoc enim tantum figura valuit, quod dictum est: <span class="italic">Maior serviet minori</span>—, ita factum est etiam in duobus filiis Ioseph; nam maior gessit typum Iudaeorum, Christianorum autem minor. Quos cum benediceret Iacob, manum dextram ponens super minorem quem habebat ad sinistram, sinistram super maiorem quem habebat ad dextram, grave visum est patri eorum, et admonuit patrem velut corrigens eius errorem et quisnam eorum esset maior ostendens. At ille mutare manus noluit, sed dixit: <span class="italic">Scio,fili, scio. Et hic erit in populum, et hic exaltabitur; sed frater eius iunior maior illo erit, et semen eius erit in multitudinem gentium.</span> Etiam hic duo illa promissa demonstrat. Nam ille <span class="italic">in populum, iste in multitudinem gentium.</span> Quid evidentius quam his duabus promissionibus contineri populum Israelitarum orbemque terrarum in semine Abrahae, illum secundum carnem, istum secundum fidem?</p>
</section><notes></notes></section>