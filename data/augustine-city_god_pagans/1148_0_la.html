<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

omnibus gentibus, quod eos admoneri oportebat in quibus alteram promissionem revelato novo testamento
per incarnationem Christi fuerat impleturus.</p>
<h3>III</h3>
<span class="label"><span class="italic">De tripertitis significationibus prophetarum, quae nunc ad terrenam, nunc ad caelestem Hierusalem, nunc autem ad utramque referuntur.</span></span>
<p><span class="sc">Quocirca</span> sicut oracula illa divina ad Abraham Isaac et Iacob et quaecumque alia signa vel dicta prophetica
in sacris litteris praecedentibus facta sunt, ita etiam ceterae ab isto regum tempore prophetiae partim pertinent ad gentem carnis Abrahae, partim vero ad illud semen eius, in quo benedicuntur omnes gentes coheredes Christi per testamentum novum ad possidendam vitam aeternam regnumque caelorum;
partim ergo ad ancillam quae in servitutem generat, id est terrenam Hierusalem quae servit cum filiis suis, partim vero ad liberam civitatem Dei, id est veram Hierusalem aeternam in caelis, cuius filii homines secundum Deum viventes peregrinantur in terris; sed sunt in eis quaedam quae ad utramque pertinere intelleguntur, ad ancillam proprie, ad liberam figurate.</p>
<p>Tripertita itaque reperiuntur eloquia prophetarum, si quidem aliqua sunt ad terrenam Hierusalem spectantia, aliqua ad caelestem, nonnulla ad utramque.
</p></section><notes></notes></section>