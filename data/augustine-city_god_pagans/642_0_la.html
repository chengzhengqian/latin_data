<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Non itaque debemus metuere ne inmortales
et beatos uni Deo subditos non eis sacrificando offendamus. Quod enim non nisi uni vero Deo deberi sciunt, cui et ipsi adhaerendo beati sunt, procul dubio neque per ullam significantem figuram, neque per ipsam rem quae sacramentis significatur, sibi exhiberi volunt. Daemonum est haec arrogantia
superborum atque miserorum, a quibus longe diversa est pietas subditorum Deo nec aliunde quam illi cohaerendo beatorum. Ad quod bonum percipiendum
etiam nobis sincera benignitate oportet ut faveant, neque sibi arrogent quo eis subiciamur, sed eum adnuntient sub quo eis in pace sociemur.</p>
<p>Quid adhuc trepidas, o philosophe, adversus potestates
et veris virtutibus et veri Dei muneribus invidas
habere liberam vocem? Iam distinxisti angelos qui Patris adnuntiant voluntatem ab eis angelis qui ad theurgos homines nescio qua deducti arte descendunt. Quid adhuc eos honoras ut dicas pronuntiare divina? Quae tandem divina pronuntiant
qui non voluntatem Patris adnuntiant? Nempe illi sunt quos sacris precibus invidus alligavit ne praestarent animae purgationem, nec a bono, ut dicis, purgare cupiente ab illis vinculis solvi et suae potestati
reddi potuerunt. Adhuc dubitas haec maligna esse daemonia, vel te fingis fortasse nescire, dum

</p></section><notes></notes></section>