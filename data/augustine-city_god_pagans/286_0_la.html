<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Illi quoque versus Homerici huic sententiae suffragantur quos Cicero in Latinum vertit:</p>
<blockquote><p><span class="line">Tales sunt hominum mentes, quali pater ipse</span><span class="linebreak"></span>
<span class="line">Iuppiter auctiferas lustravit lumine terras.</span><span class="linebreak"></span></p></blockquote>
<p class="noindent">Nec in hac quaestione auctoritatem haberet poetica sententia; sed quoniam Stoicos dicit vim fati asserentes istos ex Homero versus solere usurpare, non de illius poetae, sed de istorum philosophorum opinione tractatur, cum per istos versus, quos disputationi adhibent quam de fato habent, quid sentiant esse fatum apertissime declaratur, quoniam Iovem appellant, quem summum deum putant, a quo conexionem dicunt pendere fatorum.</p>
<h3>IX</h3>
<span class="label"><span class="italic">De praescientia Dei et libera hominis voluntate contra Ciceronis definitionem.</span></span>
<p>Hos Cicero ita redarguere nititur ut non existimet aliquid se adversus eos valere nisi auferat divinationem. Quam sic conatur auferre ut neget esse scientiam futurorum, eamque omnibus viribus nullam esse omnino contendat, vel in homine vel in deo, nullamque rerum praedictionem. Ita et Dei praescientiam negat et omnem prophetiam luce clariorem</p>
</section><notes></notes></section>