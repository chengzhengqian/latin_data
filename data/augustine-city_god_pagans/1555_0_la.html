<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

hoc praedicere, quod facturus sit Deus quae de corporibus hominum se praenuntiavit esse facturum,
nulla impediente difficultate, nulla praescribente
lege naturae. Quo modo autem praenuntiaverit,
satis in libro superiore docuisse me existimo, decerpendo de scripturis sanctis et novis et veteribus non quidem omnia ad hoc pertinentia, sed quae sufficere huic operi iudicavi.</p>
<h3>IX</h3>
<span class="label"><span class="italic">De gehenna et aeternarum qualitate poenarum.</span></span>
<p><span class="sc">Quod</span> igitur de sempiterno supplicio damnatorum per suum prophetam Deus dixit fiet, omnino fiet: <span class="italic">Vermis eorum non morietur et ignis eorum non extinguetur.</span> 
Ad hoc enim vehementius commendandum
etiam Dominus Iesus, cum membra quae hominem scandalizant pro his hominibus poneret quos ut sua membra dextra quis diligit, eaque praeciperet amputari: <span class="italic">Bonum est tibi,</span> inquit, <span class="italic">debilem introire in vitam quam duas manus habentem ire in gehennam, in ignem inextinguibilem, ubi vermis eorum non moritur et ignis non extinguitur.</span> Similiter de pede: <span class="italic">Bonum est tibi,</span> inquit, <span class="italic">claudum introire in vitam aeternam quam duos pedes habentem mitti in gehennam ignis inextinguibilis, ubi vermis eorum non moritur et ignis non extinguitur.</span> Non aliter ait et de oculo: <span class="italic">Bonum est tibi luscum introire in regnum Dei quam duos oculos


</span></p></section><notes></notes></section>