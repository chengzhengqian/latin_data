<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sed revolutione incessabili sempiternas nota esse opera sua, quoniam neque a faciendo quiescere neque sciendo potest ea quae infinita sunt indagare?</p>
<p>Quis haec audiat? Quis credat? Quis ferat? Quae si vera essent, non solum tacerentur prudentius, verum etiam (ut quo modo valeo dicam quod volo) doctius nescirentur. Nam si haec illic in memoria non habebimus et ideo beati erimus, cur hic per eorum scientiam gravatur amplius nostra miseria? Si autem ibi ea necessario scituri sumus, hic saltem nesciamus, ut hic felicior sit expectatio quam illic adeptio summi boni, quando hic aeterna vita consequenda
expectatur, ibi autem beata, sed non aeterna, quandoque amittenda cognoscitur.</p>
<p>Si autem dicunt neminem posse ad illam beatitudinem
pervenire nisi hos circuitus, ubi beatitudo et miseria vicissim alternant, in huius vitae eruditione cognoverit, quo modo ergo fatentur, quanto plus quisque amaverit Deum, tanto eum facilius ad beatitudinem perventurum, qui ea docent quibus amor ipse torpescat? Nam quis non remissius et tepidius amet eum quem se cogitat necessario deserturum
et contra eius veritatem sapientiamque sensurum,
et hoc cum ad eius plenam pro sua capacitate notitiam beatitudinis perfectione pervenerit, quando nec hominem amicum possit quisque amare fideliter
</p></section><notes></notes></section>