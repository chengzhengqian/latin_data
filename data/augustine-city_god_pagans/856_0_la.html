<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXI</h3>
<span class="label"><span class="italic">De paradiso, in quo primi homines fuerunt, quod recte per significationem eius spiritale aliquid intellegatur, salva veritate narrationis historicae de corporali loco.</span></span>
<p><span class="sc">Unde</span> nonnulli totum ipsum paradisum, ubi primi homines parentes generis humani sanctae scripturae veritate fuisse narrantur, ad intellegibilia referunt arboresque illas et ligna fructifera in virtutes vitae moresque convertunt; tamquam visibilia et corporalia
illa non fuerint, sed intellegibilium significandorum
causa eo modo dicta vel scripta sint.</p>
<p>Quasi propterea non potuerit esse paradisus corporalis,
quia potest etiam spiritalis intellegi; tamquam
ideo non fuerint duae mulieres, Agar et Sarra, et ex eis duo filii Abrahae, unus de ancilla, alius de libera, quia duo testamenta in eis figurata dicit apostolus; aut ideo de nulla petra, Moyse percutiente,
aqua defluxerit, quia potest illic figurata significatione etiam Christus intellegi, eodem apostolo dicente: <span class="italic">Petra autem erat Christus.</span></p>
<p>Nemo itaque prohibet intellegere paradisum vitam beatorum, quattuor eius flumina quattuor virtutes, prudentiam, fortitudinem, temperantiam atque iustitiam,




</p></section><notes></notes></section>