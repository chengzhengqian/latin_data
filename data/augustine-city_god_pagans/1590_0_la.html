<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">


epistulas: <span class="italic">Sicut enim vos,</span> inquit, <span class="italic">aliquando non credidistis Deo, nunc autem misericordiam consecuti estis illorum incredulitate, sic et hi nunc non crediderunt in vestram misericordiam, ut et ipsi misericordiam consequantur.</span> 
Deinde subiecit unde isti sibi errando blandiuntur, atque ait: <span class="italic">Conclusit enim Deus omnes in infidelitate, ut omnium misereatur.</span> Quos omnes, nisi de quibus loquebatur, tamquam dicens: Et vos et illos? Deus ergo et gentiles et Iudaeos quos praescivit et praedestinavit conformes imaginis filii sui, omnes in infidelitate conclusit, ut de amaritudine infidelitatis suae paenitendo confusi et ad dulcedinem misericordiae Dei credendo conversi clamarent illud in psalmo: <span class="italic">Quam multa multitudo dulcedinis tuae, Domine, quam abscondisti timentibus te, perfecisti autem sperantibus,</span> non in se, sed <span class="italic">in te!</span> Omnium itaque miseretur vasorum misericordiae. Quid est omnium? Et eorum scilicet quos ex gentibus, et eorum quos ex Iudaeis praedestinavit vocavit iustificavit glorificavit,
non hominum omnium, sed istorum omnium neminem damnaturus.</p>
</section><notes></notes></section>