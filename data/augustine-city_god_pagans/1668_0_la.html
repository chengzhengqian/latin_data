<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

non futurum. Immo etiam futurum esse firmavit dicendo: <span class="italic">Non nubent</span>, quod ad feminas pertinet, <span class="italic">nec uxores ducent</span>, quod ad viros. Erunt ergo, quae vel nubere hic solent, vel ducere uxores, sed ibi non facient.</p>
<h3>XVIII</h3>
<span class="label"><span class="italic">De viro perfecto, id est Christo, et corpore eius, id est ecclesia, quae est ipsius plenitudo.</span></span>
<p><span class="sc">Proinde</span> quod ait apostolus, occursuros nos omnes in virum perfectum, totius ipsius circumstantiam lectionis considerare debemus, quae ita se habet: <span class="italic">Qui descendit,</span> inquit, <span class="italic">ipse est et qui ascendit super omnes caelos ut adimpleret omnia. Et ipse dedit quosdam quidem apostolos, quosdam autem prophetas, quosdam vero evangelistas, quosdam autem pastores et doctores ad consummationem sanctorum in opus ministerii, in aedificationem corporis Christi, donec occurramus omnes in unitatem fidei et agnitionem filii Dei, in virum perfectum, in mensuram aetatis plenitudinis Christi; ut ultra non simus parvuli iactati et circumlati omni vento doctrinae, in inlusione hominum, in astutia ad machinationem erroris, veritatem autem facientes in caritate augeamur in illo per omnia, qui est caput Christus; ex quo totum corpus conexum et compactum per omnem tactum subministrationis secundum operationem in mensuram uniuscuiusque</span>
</p></section><notes></notes></section>