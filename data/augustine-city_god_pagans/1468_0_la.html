<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

iste commemorat ne oblivione fallatur; sed praedestinationem
significat eorum quibus aeterna dabitur
vita. Neque enim nescit eos Deus et in hoc libro legit,<a class="footnoteLink" href="#note_LCL416_342_1" id="target_note_LCL416_342_1"><sup>1</sup></a> ut sciat; sed potius ipsa eius praescientia de illis, quae falli non potest, liber est vitae, in quo sunt scripti, id est ante praecogniti.</p>
<h3><span class="ac">XVI</span></h3>
<span class="label"><span class="italic">De caelo novo et terra nova.</span></span>
<p><span class="sc">Finito</span> autem iudicio quo praenuntiavit iudicandos malos, restat ut etiam de bonis dicat. Iam enim explicavit quod breviter a Domino dictum est: <span class="italic">Sic ibunt isti in supplicium aeternum;</span> sequitur ut explicet quod etiam ibi conectitur: <span class="italic">Iusti autem in vitam aeternam. Et vidi,</span> inquit, <span class="italic">caelum novum et terram novam. Nam primum caelum et terra recesserunt, et mare iam non est.</span> Isto fiet ordine quod superius praeoccupando iam dixit, vidisse se super thronum sedentem, cuius a facie fugit caelum et terra. Iudicatis
quippe his qui scripti non sunt in libro vitae, et in aeternum ignem missis (qui ignis cuius modi et in qua mundi vel rerum parte futurus sit, hominem scire arbitror neminem nisi forte cui Spiritus divinus ostendit), tunc figura huius mundi mundanorum ignium conflagratione praeteribit, sicut factum est mundanarum aquarum inundatione diluvium. Illa itaque, ut dixi, conflagratione mundana elementorum






</p></section><notes><section class="footnotes"><ul><li class="note" id="note_LCL416_342_1"><a class="footnoteCrossrefLink" href="#target_note_LCL416_342_1" title="Click to highlight in text"><sup class="lineRef">1</sup>legit <span class="italic">some MSS.</span> : <span class="italic">others read</span> legitur.</a></li><script type="text/javascript">document.getElementById('note_LCL416_342_1').style.display = "none";</script></ul></section></notes></section>