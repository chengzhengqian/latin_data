<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cum insinuaret omnia quae vivebant in terra perisse diluvio?</p>
<p>Si ergo et animam viventem et spiritum vitae etiam in pecoribus invenimus, sicut loqui divina scriptura consuevit, et cum hoc quoque loco ubi legitur: <span class="italic">Omnia quae habent spiritum vitae,</span> non Graecus πνεῦμα, sed πνοὴν dixerit, cur non dicimus: Quid opus erat ut adderet <span class="italic">viventem</span> cum anima, nisi vivat, esse non possit? Aut quid opus erat ut adderet <span class="italic">vitae</span> cum dixisset <span class="italic">spiritum?</span> Sed intellegimus <span class="italic">animam viventem</span> et <span class="italic">spiritum vitae</span> scripturam suo more dixisse cum animalia, id est animata corpora, vellet intellegi quibus inesset per animam perspicuus iste etiam corporis sensus. In hominis autem conditione obliviscimur
quem ad modum loqui scriptura consueverit, cum suo prorsus more locuta sit quo insinuaret hominem, etiam rationali anima accepta, quam non sicut aliarum carnium aquis et terra producentibus, sed Deo flante creatam voluit intellegi, sic tamen factum ut in corpore animali, quod fit anima in eo vivente, sicut illa animalia viveret, de quibus dixit: <span class="italic">Producat terra animam viventem,</span> et quae itidem dixit habuisse in se spiritum vitae, ubi etiam in Graeco non dixit πνεῦμα sed πνοήν, non utique Spiritum sanctum sed eorum animam tali exprimens nomine.</p>
</section><notes></notes></section>