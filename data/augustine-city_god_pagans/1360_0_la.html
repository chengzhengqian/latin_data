<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

moribusque contraria, sive illa cogitemus sive videamus,
si digne consideremus, lacrimas tenere vix possumus aut forte nec possumus. Quid dicam de his, qui daemonum patiuntur incursus? Ubi habent absconditam vel obrutam intellegentiam suam, quando secundum suam voluntatem et anima eorum et corpore malignus utitur spiritus? Et quis confidit hoc malum in hac vita evenire non posse sapienti? Deinde perceptio veritatis in hac carne qualis aut quanta est, quando, sicut legimus in veraci libro sapientiae, <span class="italic">corpus corruptibile adgravat animam et deprimit terrena inhabitatio sensum multa cogitantem?</span> Impetus porro vel appetitus actionis, si hoc modo recte Latine appellatur ea quam Graeci vocant ὁρμήν, quia et ipsam primis naturae deputant bonis, nonne ipse est, quo geruntur etiam insanorum illi miserabiles motus et facta quae horremus, quando pervertitur sensus ratioque sopitur?</p>
<p>Porro ipsa virtus, quae non est inter prima naturae, quoniam eis postea doctrina introducente supervenit, cum sibi bonorum culmen vindicet humanorum, quid hic agit nisi perpetua bella cum vitiis, nec exterioribus,
sed interioribus, nec alienis, sed plane nostris et propriis, maxime illa quae Graece σωφροσύνη, Latine temperantia nominatur, qua carnales frenantur
libidines ne in quaeque flagitia mentem consentientem
trahant? Neque enim nullum est vitium, cum, sicut dicit apostolus, <span class="italic">caro concupiscit adversus spiritum;</span> cui vitio contraria virtus est, cum, sicut


</p></section><notes></notes></section>