<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">Et multi dormientium in terrae aggere exurgent, hi in vitam aeternam, et hi in opprobrium et in confusionem aeternam. Et intellegentes fulgebunt sicut claritas firmamenti,
et ex iustis multi sicut stellae in saecula et adhuc.</span> Sententiae illi evangelicae est locus iste simillimus de resurrectione dumtaxat corporum mortuorum. Nam qui illic dicti sunt esse <span class="italic">in monumentis</span>, ipsi hic <span class="italic">dormientes
in terrae aggere</span>, vel, sicut alii interpretati sunt, <span class="italic">in terrae pulvere</span> ; et sicut ibi <span class="italic">procedent</span> dictum est, ita hic <span class="italic">exurgent;</span> sicut ibi <span class="italic">qui bona fecerunt, in resurrectionem vitae; qui autem mala egerunt, in resurrectionem iudicii,</span> ita et isto loco <span class="italic">hi in vitam aeternam, et hi in opprobrium et in confusionem aeternam.</span> Non autem diversum putetur quod, cum ibi positum sit <span class="italic">omnes qui sunt in monumentis,</span> hic non ait propheta omnes, sed <span class="italic">multi dormientium in terrae aggere.</span> Ponit enim aliquando scriptura pro omnibus multos. Propterea et Abrahae dictum est: <span class="italic">Patrem multarum gentium posui te,</span> cui tamen alio loco: <span class="italic">In semine,</span> inquit, <span class="italic">tuo benedicentur omnes gentes.</span> De tali autem resurrectione huic quoque
ipsi prophetae Danieli paulo post dicitur: <span class="italic">Et tu veni et requiesce; adhuc enim dies in completionem consummationis,
et requiesces et resurges in sorte tua in fine dierum.</span></p>
</section><notes></notes></section>