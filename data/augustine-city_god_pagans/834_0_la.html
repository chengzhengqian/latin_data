<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

esse non dubitat dicere. Hinc enim est illud: <span class="italic">Quoniam non est in morte qui memor sit tui.</span> Donec enim revivescant, recte esse dicuntur in morte, sicut in somno esse quisque, donec evigilet, dicitur. Quamvis in somno positos dicamus dormientes, nec tamen eo modo possumus dicere eos qui iam sunt mortui morientes. Non enim adhuc moriuntur qui, quantum adtinet ad corporis mortem, de qua nunc disserimus, iam sunt a corporibus separati.</p>
<p>Sed hoc est quod dixi explicari aliqua locutione non posse, quonam modo vel morientes dicantur vivere vel iam mortui etiam post mortem adhuc esse dicantur in morte. Quo modo enim post mortem si adhuc in morte, praesertim cum eos nec morientes dicamus, sicuti eos qui in somno sunt dicimus dormientes,
et qui in languore, languentes, et qui in dolore, utique dolentes, et qui in vita, viventes? At vero mortui, priusquam resurgant, esse dicuntur in morte, nec tamen possunt appellari morientes.</p>
<p>Unde non inportune neque incongrue arbitror accidisse, etsi non humana industria, iudicio fortasse divino, ut hoc verbum quod est moritur in Latina lingua nec grammatici declinare potuerint ea regula qua cetera talia declinantur. Namque ab eo quod est oritur fit verbum praeteriti temporis ‘ortus est,’ et si qua similia sunt, per temporis praeteriti participia


</p></section><notes></notes></section>