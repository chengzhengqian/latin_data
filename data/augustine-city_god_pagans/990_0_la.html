<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

potius addi centum solent, et post genitum Lamech conplendam restituuntur ad summam, quae in codicibus
utrisque non discrepat. Si enim centum septuaginta
annos propter pubertatis maturitatem decem et septem volebat intellegi, sicut nihil addere, ita nihil detrahere iam debebat quia invenerat aetatem idoneam generationi filiorum, propter quam in aliis centum illos annos, ubi eam non inveniebat, addebat. Hoc autem de viginti annis merito putaremus casu mendositatis accidere potuisse nisi eos, sicut prius detraxerat, restituere postea curaret ut summae conveniret integritas. An forte astutius factum existimandum est, ut illa qua centum anni prius solent adici et postea detrahi occultaretur industria, cum et illic ubi necesse non fuerat, non quidem de centum annis, verum tamen de quantulocumque numero prius detracto, post reddito tale aliquid fieret?</p>
<p>Sed quomodolibet istuc<a class="footnoteLink" href="#note_LCL414_484_1" id="target_note_LCL414_484_1"><sup>1</sup></a> accipiatur, sive credatur ita esse factum sive non credatur, sive postremo ita sive non ita sit, recte fieri nullo modo dubitaverim ut, cum diversum aliquid in utrisque codicibus invenitur, quando quidem ad fidem rerum gestarum utrumque esse non potest verum, ei linguae potius credatur unde est in aliam per interpretes facta translatio.



</p></section><notes><section class="footnotes"><ul><li class="note" id="note_LCL414_484_1"><a class="footnoteCrossrefLink" href="#target_note_LCL414_484_1" title="Click to highlight in text"><sup class="lineRef">1</sup>istud <span class="italic">some MSS.</span></a></li><script type="text/javascript">document.getElementById('note_LCL414_484_1').style.display = "none";</script></ul></section></notes></section>