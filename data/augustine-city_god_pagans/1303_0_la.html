<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XXXIX</span></h3>
<span class="label"><span class="italic">De Hebraicis litteris, quae numquam in sua linguae proprietate non fuerint.</span></span>
<p><span class="sc">Non</span> itaque credendum est, quod nonnulli arbitrantur, Hebraeam tantum linguam per illum qui vocabatur Heber, unde Hebraeorum vocabulum est, fuisse servatam, atque inde pervenisse ad Abraham, Hebraeas autem litteras a lege coepisse quae data est per Moysen, sed potius per illam successionem patrum memoratam linguam cum suis litteris custoditam. Denique Moyses in populo constituit qui docendis litteris praeessent, priusquam divinae legis ullas litteras nossent. Hos appellat scriptura γραμματοεισαγωγούς, qui Latine dici possunt litterarum inductores vel introductores, eo quod eas inducant, id est introducant, quodam modo in corda discentium vel in eas potius ipsos quos docent.</p>
<p>Nulla igitur gens de antiquitate suae sapientiae super patriarchas et prophetas nostros, quibus divina inerat sapientia, ulla se vanitate iactaverit, quando nec Aegyptus invenitur, quae solet falso et inaniter de suarum doctrinarum antiquitate gloriari, qualicumque sapientia sua patriarcharum nostrorum tempore
praevenisse sapientiam. Neque enim quisquam dicere audebit mirabilium disciplinarum eos peritissimos
fuisse antequam litteras nossent, id est, antequam
Isis eo venisset easque ibi docuisset. Ipsa porro eorum memorabilis doctrina, quae appellata est sapientia, quid erat nisi maxime astronomia et si quid aliud talium disciplinarum magis ad exercenda
</p></section><notes></notes></section>