<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Quapropter si capilli totiens tonsi unguesve desecti ad sua loca deformiter redeunt, non redibunt. Nec tamen cuique resurgenti peribunt, quia in eandem carnem, ut quemcumque ibi locum corporis teneant, servata partium congruentia materiae mutabilitate vertentur.</p>
<p>Quamvis quod ait Dominus: <span class="italic">Capillus capitis vestri non peribit</span>, non de longitudine, sed de numero capillorum dictum multo aptius possit intellegi. Unde et alibi dicit: <span class="italic">Capilli capitis vestri numerati sunt omnes.</span> Neque hoc ideo dixerim, quod aliquid existimem corpori cuique periturum quod naturaliter inerat, sed quod deforme natum fuerat (non utique ob aliud nisi ut hinc quoque ostenderetur quam sit poenalis condicio ista mortalium), sic esse rediturum ut servata integritate substantiae deformitas pereat. Si enim statuam potest artifex homo, quam propter aliquam causam deformem fecerat, conflare et pulcherrimam reddere, ita ut nihil inde substantiae sed sola deformitas pereat, ac si quid in illa figura priore indecenter extabat nec parilitate partium congruebat, non de toto unde fecerat amputare atque separare, sed ita conspergere universo atque miscere ut nec foeditatem faciat nec minuat quantitatem, quid de omnipotenti artifice sentiendum est? Ergone non poterit quasque deformitates humanorum corporum, non modo usitatas verum etiam raras atque monstrosas quae huic miserae vitae congruunt,



</p></section><notes></notes></section>