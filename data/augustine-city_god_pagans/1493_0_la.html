<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

foris ab eis erunt utique non latebunt. Si enim haec prophetae nondum facta nosse potuerunt per hoc quod erat Deus, quantulumcumque erat, in eorum mortalium mentibus, quo modo inmortales sancti iam facta tunc nescient, cum Deus erit omnia in omnibus?</p>
<p>Stabit ergo in illa beatitudine sanctorum semen et nomen; semen scilicet de quo Iohannes ait: <span class="italic">Et semen eius in ipso manet;</span> nomen vero de quo per hunc Esaiam dictum est: <span class="italic">Nomen aeternum dabo eis. Erit eis mensis ex mense et sabbatum ex sabbato</span>, tamquam luna ex luna et requies ex requie, quorum utrumque ipsi erunt cum ex his umbris veteribus et temporalibus in illa lumina nova ac sempiterna transibunt. In poenis autem malorum et inextinguibilis ignis et vivacissimus vermis ab aliis atque aliis aliter atque aliter est expositus. Alii quippe utrumque ad corpus,
alii utrumque ad animum rettulerunt; alii proprie
ad corpus ignem, tropice ad animum vermem, quod esse credibilius videtur. Sed nunc de hac differentia non est temporis disputare. De iudicio namque ultimo quo fiet diremptio bonorum et malorum, hoc volumen implere suscepimus; de ipsis vero praemiis et poenis alias diligentius disserendum est.</p>
</section><notes></notes></section>