<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Gracchi ut seditionibus cuncta turbarent, quas Marius et Cinna et Carbo ut in bella etiam progrederentur
civilia causis iniquissimis suscepta et crudeliter gesta crudeliusque finita, quas denique Sulla ipse, cuius vitam mores facta describente Sallustio aliisque scriptoribus historiae quis non exhorreat? Quis illam rem publicam non tunc perisse fateatur?</p>
<p>An forte propter huiusce modi civium mores Vergilianam
illam sententiam, sicut solent, pro defensione deorum suorum opponere audebunt:
<q><span class="line">Discessere omnes adytis arisque relictis</span><span class="linebreak"></span>
<span class="line">Di, quibus imperium hoc steterat?</span><span class="linebreak"></span></q>
Primum si ita est, non habent cur querantur de religione Christiana, quod hac offensi eos dii sui deseruerint, quoniam quidem maiores eorum iam pridem moribus suis ab urbis altaribus tam multos ac minutos deos tamquam muscas abegerunt. Sed tamen haec numinum turba ubi erat, cum longe antequam
mores corrumperentur antiqui a Gallis Roma capta et incensa est? An praesentes forte dormiebant?
Tunc enim tota urbe in hostium potestatem redacta solus collis Capitolinus remanserat, qui etiam ipse caperetur, nisi saltem anseres diis dormientibus vigilarent. Unde paene in superstitionem Aegyptiorum
bestias avesque colentium Roma deciderat, cum anseri sollemnia celebrabant.</p>
</section><notes></notes></section>