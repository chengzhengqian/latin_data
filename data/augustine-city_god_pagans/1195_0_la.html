<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XIV</h3>
<span class="label"><span class="italic">De studio David in dispositione mysterioque psalmorum.</span></span>
<p><span class="sc">Procurrente</span> igitur per tempora civitate Dei, primo in umbra futuri, in terrena scilicet Hierusalem, regnavit David. Erat autem David vir in canticis eruditus, qui harmoniam musicam non vulgari voluptate, sed fideli voluntate dilexerit, eaque Deo suo, qui verus est Deus, mystica rei magnae figuratione servierit. Diversorum enim sonorum rationabilis moderatusque concentus concordi varietate compactam bene ordinatae civitatis insinuat unitatem. Denique omnis fere prophetia eius in psalmis est, quos centum quinquaginta liber continet, quem psalmorum vocamus. In quibus nonnulli volunt eos solos factos esse a David qui eius nomine inscripti sunt. Sunt item qui putant non ab eo factos, nisi qui praenotantur: <span class="italic">Ipsius David;</span> qui vero habent in titulis: <span class="italic">Ipsi David,</span> ab aliis factos personae ipsius fuisse coaptatos. Quae opinio voce evangelica Salvatoris ipsius refutatur, ubi ait quod ipse David in spiritu Christum dixerit esse Dominum suum; quoniam psalmus centensimus nonus sic incipit: <span class="italic">Dixit Dominus Domino meo: Sede a dextris meis, donec ponam inimicos tuos scabellum pedum tuorum.</span> Et certe idem psalmus non habet in titulo: <span class="italic">Ipsius David,</span> sed: <span class="italic">Ipsi David,</span> sicut plurimi.</p>
</section><notes></notes></section>