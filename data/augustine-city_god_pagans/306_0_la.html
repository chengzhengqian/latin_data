<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">imperium vera via, id est ipsa virtute, nitentium etiam a Catone laudata est. Hinc erat domi industria quam commemoravit Cato, ut aerarium esset opulentum, tenues res privatae. Unde corruptis moribus vitium e contrario posuit, publice egestatem, privatim opulentiam.</p>
<h3>XIII</h3>
<span class="label"><span class="italic">De amore laudis, qui, cum sit vitium, ob hoc virtus putatur quia per ipsum vitia maiora cohibentur.</span></span>
<p><span class="sc">Quam</span> ob rem cum diu fuissent regna Orientis inlustria, voluit Deus et Occidentale fieri, quod tempore esset posterius, sed imperii latitudine et magnitudine inlustrius, idque talibus potissimum concessit hominibus ad domanda gravia mala multarum gentium, qui causa honoris laudis et gloriae consuluerunt patriae, in qua ipsam gloriam requirebant, salutemque eius saluti suae praeponere non dubitaverunt, pro isto uno vitio, id est amore laudis, pecuniae cupiditatem et multa alia vitia conprimentes. Nam sanius videt qui et amorem laudis vitium esse cognoscit, quod nec poetam fugit Horatium, qui ait:</p>
<blockquote><p><span class="line">Laudis amore tumes? Sunt certa piacula, quae te</span><span class="linebreak"></span>
<span class="line">Ter pure lecto poterunt recreare libello.</span><span class="linebreak"></span></p></blockquote>
</section><notes></notes></section>