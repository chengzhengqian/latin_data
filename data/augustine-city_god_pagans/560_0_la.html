<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nemini—nam quid miserius invidentia?—et ideo mortalibus miseris, quantum possunt, ad consequendam
beatitudinem consulunt, ut etiam inmortales
valeant esse post mortem et angelis inmortalibus
beatisque coniungi.</p>
<h3>XV</h3>
<span class="label"><span class="italic">De mediatore Dei et hominum, homine Christo Iesu.</span></span>
<p><span class="sc">Si</span> autem, quod multo credibilius et probabilius disputatur,
omnes homines, quamdiu mortales sunt, etiam miseri sint necesse est, quaerendus est medius, qui non solum homo, verum etiam deus sit, ut homines ex mortali miseria ad beatam inmortalitatem
huius medii beata mortalitas interveniendo perducat; quem neque non fieri mortalem oportebat, neque permanere mortalem. Mortalis quippe factus est non infirmata Verbi divinitate, sed carnis infirmitate
suscepta; non autem permansit in ipsa carne mortalis quam resuscitavit a mortuis; quoniam ipse est fructus mediationis eius, ut nec ipsi propter quos liberandos mediator effectus est in perpetua vel carnis morte remanerent. Proinde mediatorem inter nos et Deum et mortalitatem habere oportuit transeuntem et beatitudinem permanentem, ut per id quod transit congrueret morituris, et ad id quod permanet transferret ex mortuis.</p>
</section><notes></notes></section>