<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">partis incrementum corporis facit in aedificationem sui in caritate.</span></p>
<p>Ecce qui est vir perfectus, caput et corpus, quod constat omnibus membris quae suo tempore complebuntur, cotidie tamen eidem corpori accedunt, dum aedificatur ecclesia, cui dicitur: <span class="italic">Vos autem estis corpus Christi et membra</span>, et alibi: <span class="italic">Pro corpore</span>, inquit, <span class="italic">eius quod est ecclesia</span>, itemque alibi: <span class="italic">Unus panis, unum corpus multi sumus.</span> De cuius corporis aedificatione et hic dictum est: <span class="italic">Ad consummationem sanctorum in opus ministerii, in aedificationem corporis Christi</span> ac deinde subiectum unde nunc agimus: <span class="italic">Donec occurramus omnes in unitatem fidei et agnitionem filii Dei, in virum perfectum, in mensuram aetatis plenitudinis Christi,</span> et cetera; donec eadem mensura in quo corpore intellegenda esset ostenderet dicens: <span class="italic">Augeamur in illo per omnia qui est caput Christus. Ex quo totum corpus conexum et compactum per omnem tactum subministrationis secundum operationem in mensuram uniuscuiusque partis.</span> Sicut ergo est mensura uniuscuiusque partis, ita totius corporis quod omnibus suis partibus constat est utique mensura plenitudinis, de qua dictum est: <span class="italic">In mensuram aetatis plenitudinis Christi.</span> Quam plenitudinem etiam illo commemoravit loco ubi ait de Christo: <span class="italic">Et ipsum dedit caput super omnia ecclesiae,<a class="footnoteLink" href="#note_LCL417_286_1" id="target_note_LCL417_286_1"><sup>1</sup></a> quae est corpus eius, plenitudo eius qui omnia in omnibus impletur.</span></p>
</section><notes><section class="footnotes"><ul><li class="note" id="note_LCL417_286_1"><a class="footnoteCrossrefLink" href="#target_note_LCL417_286_1" title="Click to highlight in text"><sup class="lineRef">1</sup><span class="italic">Part of the Manuscripts follow the Vulgate in reading</span> omnem ecclesiam.</a></li><script type="text/javascript">document.getElementById('note_LCL417_286_1').style.display = "none";</script></ul></section></notes></section>