<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>IV</h3>
<span class="label"><span class="italic">De conditione mundi, quae nec intemporalis sit, nec novo Dei ordinata consilio, quasi postea voluerit quod ante noluerat.</span></span>
<p><span class="sc">Visibilium</span> omnium maximus mundus est, invisibilium omnium maximus Deus est. Sed mundum esse conspicimus, Deum esse credimus. Quod autem Deus fecerit mundum, nulli tutius credimus quam ipsi Deo. Ubi eum audivimus? Nusquam interim nos melius quam in scripturis sanctis, ubi dixit propheta eius: <span class="italic">In principio fecit Deus caelum et terram.</span> Numquidnam ibi fuit iste propheta, quando fecit Deus caelum et terram? Non; sed ibi fuit sapientia Dei, per quam facta sunt omnia, quae in animas sanctas etiam se transfert, amicos Dei et prophetas constituit eisque opera sua sine strepitu intus enarrat. Loquuntur eis quoque angeli Dei, qui semper vident faciem Patris voluntatemque eius quibus oportet adnuntiant. Ex his unus erat iste propheta qui dixit et scripsit: <span class="italic">In principio fecit Deus caelum et terram.</span> Qui tam idoneus testis est per quem Deo credendum sit, ut eodem spiritu Dei quo haec sibi revelata cognovit, etiam ipsam fidem nostram futuram tanto ante praedixerit.</p>
</section><notes></notes></section>