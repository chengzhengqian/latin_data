<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">mei salutare tuum.</span> Dicat itaque ecclesia: <span class="italic">Laetata sum in salutari tuo; quoniam non est sanctus, sicut Dominus, et non est iustus, sicut Deus noster;</span> tamquam sanctus et sanctificans, iustus et iustificans. <span class="italic">Non est sanctus praeter te,</span> quia nemo fit nisi abs te. Denique sequitur: <span class="italic">Nolite gloriari et nolite loqui excelsa, neque euceat magniloquium de ore vestro; quoniam Deus scientiarum Dominus.</span> Ipse vos scit, et ubi nemo scit; quoniam <span class="italic">qui putat se aliquid esse, cum nihil sit, se ipsum seducit.</span></p>
<p>Haec dicuntur adversariis civitatis Dei ad Babyloniam
pertinentibus, de sua virtute praesumentibus,
in se, non in Domino gloriantibus; ex quibus sunt etiam carnales Israelitae, terrenae Hierusalem cives terrigenae, qui, ut dicit apostolus, <span class="italic">ignorantes Dei iustitiam</span> (id est, quam dat homini Deus, qui solus est iustus atque iustificans) <span class="italic">et suam volentes constituere</span> (id est velut a se sibi partam, non ab illo inpertitam) <span class="italic">iustitiae Dei non sunt subiecti,</span> utique quia superbi, de suo putantes, non de Dei, posse placere se Deo, qui est Deus scientiarum atque ideo et arbiter conscientiarum,
ibi videns cogitationes hominum, quoniam vanae sunt si hominum sunt et ab illo non sunt.</p>
<p><span class="italic">Et praeparans,</span> inquit, <span class="italic">adinventiones suas.</span> Quas adinventiones putamus nisi ut superbi cadant et humiles surgant? Has quippe adinventiones exequitur






</p></section><notes></notes></section>