<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

egit, quamdiu non fuerunt, et ut posterius essent, quando esse coeperunt, hinc eis qui talia videre possunt mirabiliter fortassis ostendens quam non eis indiguerit, sed
 eas gratuita bonitate condiderit, cum sine illis ex aeternitate initio carente in non minore beatitate permansit.</p>
<h3>XIX</h3>
<span class="label"><span class="italic">Contra eos qui dicunt ea quae infinita sunt nec Dei posse scientia conprehendi.</span></span>
<p><span class="sc">Illud</span> autem aliud quod dicunt, nec Dei scientia quae infinita sunt posse conprehendi, restat eis ut dicere audeant (atque huic se voragini profundae inpietatis
inmergant) quod non omnes numeros Deus noverit. Eos quippe infinitos esse certissimum est, quoniam in quocumque numero finem faciendum putaveris, idem ipse, non dico uno addito augeri, sed quamlibet sit magnus et quamlibet ingentem multitudinem
continens, in ipsa ratione atque scientia numerorum non solum duplicari verum etiam multiplicari
potest. Ita vero suis quisque numerus proprietatibus
terminatur ut nullus eorum par esse cuicumque
alteri possit. Ergo et dispares inter se atque diversi sunt; et singuli quique finiti sunt, et omnes infiniti sunt. Itane numeros propter infinitatem
</p></section><notes></notes></section>