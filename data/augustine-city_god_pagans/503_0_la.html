<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

paenitentiam? Hoc nemo umquam de daemonibus dixit, quia, si ita esset, nequaquam sibi auderent divinos honores expetere qui paenitendo desiderarent ad gratiam veniae pertinere. lbi enim est detestanda
superbia, hic humilitas miseranda.</p>
<h3>XX</h3>
<span class="label"><span class="italic">An credendum sit quod dii boni libentius daemonibus quam hominibus misceantur.</span></span>
<p><span class="sc">At</span> enim urgens causa et artissima cogit daemones medios inter deos et homines agere, ut ab hominibus adferant desiderata, et a diis referant inpetrata. Quaenam tandem ista causa est et quanta necessitas?
Quia nullus, inquiunt, Deus miscetur homini.</p>
<p>Praeclara igitur sanctitas Dei, qui non miscetur homini supplicanti, et miscetur daemoni arroganti; non miscetur homini paenitenti, et miscetur daemoni
decipienti; non miscetur homini confugienti ad divinitatem, et miscetur daemoni fingenti divinitatem;
non miscetur homini petenti indulgentiam, et miscetur daemoni suadenti nequitiam; non miscetur homini per philosophicos libros poetas de bene instituta civitate pellenti, et miscetur daemoni a principibus et pontificibus civitatis per scaenicos


</p></section><notes></notes></section>