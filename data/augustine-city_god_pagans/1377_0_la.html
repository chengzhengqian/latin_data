<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

refert, ubi nobis talis et tanta pax erit qua melior et maior esse non possit.</p>
<h3><span class="ac">XI</span></h3>
<span class="label"><span class="italic">De beatitudine pacis aeternae, in qua sanctis finis est, id est vera perfectio.</span></span>
<p><span class="sc">Quapropter</span> possemus dicere fines bonorum nostrorum
esse pacem, sicut aeternam diximus vitam, praesertim quia ipsi civitati Dei, de qua nobis est ista operosissima disputatio, in sancto dicitur psalmo: <span class="italic">Lauda Hierusalem Dominum, conlauda Deum tuum Sion; quoniam confirmavit seras portarum tuarum, benedixit filios tuos in te, qui posuit fines tuos pacem.</span> Quando enim confirmatae fuerint serae portarum eius, iam in illam nullus intrabit nec ab illa ullus exibit. Ac per hoc fines eius eam debemus hic intellegere pacem quam volumus demonstrare finalem. Nam et ipsius civitatis mysticum nomen, id est Hierusalem, quod et ante iam diximus, visio pacis interpretatur. Sed quoniam pacis nomen etiam in his rebus mortalibus frequentatur, ubi utique non est vita aeterna, propterea
finem civitatis huius, ubi erit summum bonum eius, aeternam vitam maluimus commemorare quam pacem. De quo fine apostolus ait: <span class="italic">Nunc vero liberati a peccato, servi autem facti Deo, habetis fructum vestrum in sanctificationem, finem vero vitam aeternam.</span> Sed rursus quia vita aeterna ab eis qui familiaritatem non habent cum scripturis sanctis potest accipi etiam malorum vita, vel secundum quosdam etiam philosophos




</p></section><notes></notes></section>