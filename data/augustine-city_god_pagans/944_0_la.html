<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

itaque homo sibi quia deseruit Deum placendo sibi, et non oboediens Deo non potuit oboedire nec sibi. Hinc evidentior miseria qua homo non vivit ut vult. Nam si ut vellet viveret, beatum se putaret; sed nec sic tamen esset si turpiter viveret.</p>
<h3>XXV</h3>
<span class="label"><span class="italic">De vera beatitudine, quam temporalis vita non obtinet.</span></span>
<p><span class="sc">Quamquam</span> si diligentius adtendamus, nisi beatus non vivit ut vult, et nullus beatus nisi iustus. Sed etiam ipse iustus non vivet<a class="footnoteLink" href="#note_LCL414_392_1" id="target_note_LCL414_392_1"><sup>1</sup></a> ut vult nisi eo pervenerit ubi mori falli offendi omnino non possit eique sit certum ita semper futurum. Hoc enim natura expetit, nec plene atque perfecte beata erit nisi adepta quod expetit. Nunc vero quis hominum potest ut vult vivere quando ipsum vivere non est in potestate? Vivere enim vult, mori cogitur. Quo modo ergo vivit ut vult qui non vivit quamdiu vult? Quod si mori voluerit, quo modo potest ut vult vivere qui non vult vivere? Et si ideo mori velit, non quo nolit vivere, sed ut post mortem melius vivat, nondum
ergo ut vult vivit, sed cum ad id quod vult moriendo pervenerit.</p>
</section><notes><section class="footnotes"><ul><li class="note" id="note_LCL414_392_1"><a class="footnoteCrossrefLink" href="#target_note_LCL414_392_1" title="Click to highlight in text"><sup class="lineRef">1</sup>vivit <span class="italic">some MSS.</span></a></li><script type="text/javascript">document.getElementById('note_LCL414_392_1').style.display = "none";</script></ul></section></notes></section>