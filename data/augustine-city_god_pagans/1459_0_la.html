<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XII</span></h3>
<span class="label"><span class="italic">An ad ultimum supplicium pertineat impiorum, quod descendisse ignis de caelo et eosdem comedisse memoratur.</span></span>
<p><span class="sc">Quod</span> vero ait: <span class="italic">Et descendit ignis de caelo et comedit eos</span>, non extremum putandum est id esse supplicium quod erit cum dicetur: <span class="italic">Discedite a me, maledicti, in ignem aeternum.</span> Tunc quippe in ignem mittentur ipsi, non ignis de caelo veniet in ipsos. Hic autem bene intellegitur <span class="italic">ignis de caelo</span> de ipsa firmitate sanctorum
qua non cessuri sunt saevientibus ut eorum faciant voluntatem. Firmamentum est enim caelum cuius firmitate illi cruciabuntur ardentissimo zelo, quoniam non poterunt adtrahere in partes Antichristi
sanctos Christi. Et ipse erit ignis qui comedet eos, et hoc <span class="italic">a Deo</span>, quia Dei munere insuperabiles fiunt sancti unde excruciantur inimici. Sicut enim in bono positum est: <span class="italic">Zelus domus tuae comedit me,</span> ita e contrario: <span class="italic">Zelus occupavit plebem ineruditam, et nunc ignis contrarios comedet. Et nunc</span> utique, excepto scilicet ultimi illius igne iudicii. Aut si eam plagam qua percutiendi sunt ecclesiae persecutores veniente iam Christo, quos viventes inveniet super terram, quando interficiet Antichristum spiritu oris sui, ignem appellavit descendentem de caelo eosque







</p></section><notes></notes></section>