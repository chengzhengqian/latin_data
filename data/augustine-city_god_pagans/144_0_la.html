<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">illius, ut scribit Livius, integrum stetisse perhibetur, non ut diceretur:</p>
<blockquote><p><span class="line">Di patrii, quorum semper sub numine Troia est,</span><span class="linebreak"></span></p></blockquote>
<p class="noindent">ad eorum laudem, sed ne diceretur:</p>
<blockquote><p><span class="line">Excessere omnes adytis arisque relictis</span><span class="linebreak"></span>
<span class="line">Di,</span><span class="linebreak"></span></p></blockquote>
<p class="noindent">ad eorum defensionem. Illud enim posse permissi sunt, non unde probarentur potentes, sed unde praesentes convincerentur.</p>
<h3>VIII</h3>
<span class="label"><span class="italic">An debuerit diis Iliacis Roma committi.</span></span>
<p><span class="sc">Diis</span> itaque Iliacis post Troiae ipsius documentum qua tandem prudentia Roma custodienda commissa est? Dixerit quispiam iam eos Romae habitare solitos quando expugnante Fimbria cecidit Ilium. Unde ergo stetit Minervae simulacrum? Deinde, si apud Romam erant quando Fimbria delevit Ilium, fortasse apud Ilium erant quando a Gallis ipsa Roma capta et incensa est; sed ut sunt auditu acutissimi motuque celerrimi, ad vocem anseris cito redierunt, ut saltem Capitolinum collem, qui remanserat, tuerentur;
ceterum ad alia defendenda serius sunt redire commoniti.</p>
</section><notes></notes></section>