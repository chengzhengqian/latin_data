<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quae duo Patrem et Filium dicimus; et utrumque hoc cum spiritu suo unus Deus est; qui spiritus Patris et Filii Spiritus sanctus propria quadam notione huius nominis in sacris litteris nuncupatur.</p>
<p>Alius est autem quam Pater et Filius, quia nec Pater est nec Filius; sed “alius” dixi, non “aliud,” quia et hoc pariter simplex pariterque incommutabile bonum est et coaeternum. Et haec trinitas unus est Deus; nec ideo non simplex, quia trinitas. Neque enim propter hoc naturam istam boni simplicem dicimus, quia Pater in ea solus aut solus Filius aut solus Spiritus sanctus, aut vero sola est ista nominis trinitas sine subsistentia personarum, sicut Sabelliani haeretici putaverunt; sed ideo simplex dicitur, quoniam quod habet hoc est, excepto quod relative quaeque persona ad alteram dicitur. Nam utique Pater habet Filium, nec tamen ipse est Filius et Filius habet Patrem, nec tamen ipse est Pater.<a class="footnoteLink" href="#note_LCL413_464_1" id="target_note_LCL413_464_1"><sup>1</sup></a> In quo ergo ad semet ipsum dicitur, non ad alterum, hoc est quod habet; sicut ad se ipsum dicitur vivus habendo utique vitam, et eadem vita ipse est.</p>
<p>Propter hoc itaque natura dicitur simplex, cui non sit aliquid habere quod vel possit amittere; vel aliud sit habens, aliud quod habet; sicut vas aliquem liquorem aut corpus colorem aut aer lucem sive fervorem aut anima sapientiam. Nihil enim horum est id quod habet; nam neque vas liquor est nec corpus color nec aer lux sive fervor neque anima sapientia



</p></section><notes><section class="footnotes"><ul><li class="note" id="note_LCL413_464_1"><a class="footnoteCrossrefLink" href="#target_note_LCL413_464_1" title="Click to highlight in text"><sup class="lineRef">1</sup>et Filius—Pater <span class="italic">omitted by some MSS.</span></a></li><script type="text/javascript">document.getElementById('note_LCL413_464_1').style.display = "none";</script></ul></section></notes></section>