<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXIII</h3>
<span class="label"><span class="italic">Quod praescierit Deus hominem quem primum condidit peccaturum simulque praeviderit quantum piorum populum ex eius genere in angelicum consortium
sua esset gratia translaturus.</span></span>
<p><span class="sc">Nec</span> ignorabat Deus hominem peccaturum et morti iam obnoxium morituros propagaturum eoque progressuros
peccandi inmanitate mortales ut tutius atque pacatius inter se rationalis voluntatis expertes bestiae sui generis viverent, quarum ex aquis et terris plurium<a class="footnoteLink" href="#note_LCL414_112_1" id="target_note_LCL414_112_1"><sup>1</sup></a> pullulavit exordium, quam homines quorum genus ex uno est ad commendandam concordiam
propagatum. Neque enim umquam inter se leones aut inter se dracones qualia homines bella gesserunt. Sed praevidebat etiam gratia sua populum
piorum in adoptionem vocandum remissisque peccatis iustificatum Spiritu sancto sanctis angelis in aeterna pace sociandum, novissima inimica morte destructa; cui populo esset huius rei consideratio profutura, quod ex uno homine Deus ad commendandum
hominibus quam ei grata sit etiam in pluribus unitas genus instituisset humanum.</p>
</section><notes><section class="footnotes"><ul><li class="note" id="note_LCL414_112_1"><a class="footnoteCrossrefLink" href="#target_note_LCL414_112_1" title="Click to highlight in text"><sup class="lineRef">1</sup>plurimum <span class="italic">many MSS.</span></a></li><script type="text/javascript">document.getElementById('note_LCL414_112_1').style.display = "none";</script></ul></section></notes></section>