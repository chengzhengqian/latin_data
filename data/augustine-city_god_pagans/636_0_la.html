<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

potius, si facultas datur, pro iustitia perferendam. Ideo enim solvere potuit moriendo peccata, quia et mortuus est, et non pro peccato.</p>
<p>Hunc ille Platonicus non cognovit esse principium; nam cognosceret purgatorium. Neque enim caro principium est aut anima humana, sed Verbum per quod facta sunt omnia. Non ergo caro per se ipsa mundat, sed per Verbum a quo suscepta est cum <span class="italic">Verbum caro factum est et habitavit in nobis.</span> Nam de carne sua manducanda mystice loquens, cum hi qui non intellexerunt offensi recederent dicentes: <span class="italic">Durus est hic sermo, quis eum potest audire?</span> respondit manentibus ceteris: <span class="italic">Spiritus est qui vivificat, caro autem non prodest quicquam.</span></p>
<p>Principium ergo suscepta anima et carne et animam
credentium mundat et carnem. Ideo quaerentibus
Iudaeis quis esset respondit se esse principium.
Quod utique carnales, infirmi, peccatis obnoxii et ignorantiae tenebris obvoluti nequaquam percipere possemus nisi ab eo mundaremur atque sanaremur per hoc quod eramus et non eramus. Eramus enim homines, sed iusti non eramus; in illius autem incarnatione natura humana erat, sed




</p></section><notes></notes></section>