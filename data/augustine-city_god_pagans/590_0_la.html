<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Hic est Dei cultus, haec vera religio, haec recta pietas, haec tantum Deo debita servitus.</p>
<p>Quaecumque igitur inmortalis potestas quantalibet
virtute praedita si nos diligit sicut se ipsam, ei vult esse subditos ut beati simus cui et ipsa subdita beata est. Si ergo non colit Deum, misera est quia privatur Deo; si autem colit Deum, non vult se coli pro Deo. Illi enim potius divinae sententiae suffragatur
et dilectionis viribus favet qua scriptum est: <span class="italic">Sacrificans diis eradicabitur, nisi Domino soli.</span></p>
<h3>IV</h3>
<span class="label"><span class="italic">Quod uni vero Deo sacrificium debeatur.</span></span>
<p><span class="sc">Nam</span>, ut alia nunc taceam, quae pertinent ad religionis
obsequium quo colitur Deus, sacrificium certe nullus hominum est qui audeat dicere deberi nisi deo. Multa denique de cultu divino usurpata sunt quae honoribus deferrentur humanis, sive humilitate nimia sive adulatione pestifera; ita tamen ut, quibus ea deferrentur, homines haberentur, qui dicuntur colendi et venerandi, si autem multum eis additur, et adorandi. Quis vero sacrificandum censuit nisi ei



</p></section><notes></notes></section>