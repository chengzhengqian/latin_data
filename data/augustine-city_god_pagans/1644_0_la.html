<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Sanctimonialis quaedam in vicina possessione, quae Caspaliana dicitur, cum aegritudine laboraret ac desperaretur, ad eandem memoriam tunica eius adlata est. Quae antequam revocaretur, illa defuncta est. Hac tamen tunica operuerunt cadaver eius parentes, et recepto spiritu salva facta est.</p>
<p>Apud Hipponem Bassus quidam Syrus ad memoriam
eiusdem martyris orabat pro aegrotante et periclitante filia eoque secum vestem eius adtulerat, cum ecce pueri de domo cucurrerunt qui ei mortuam nuntiarent. Sed cum orante illo ab amicis eius exciperentur, prohibuerunt eos illi dicere, ne per publicum plangeret. Qui cum domum redisset iam suorum eiulatibus personantem, et vestem filiae quam ferebat super eam proiecisset, reddita est vitae.</p>
<p>Rursus ibidem apud nos Irenaei cuiusdam collectarii
filius aegritudine extinctus est. Cumque corpus iaceret exanime atque a lugentibus et lamentantibus exequiae pararentur, amicorum eius quidam inter aliorum consolantium verba suggessit ut eiusdem martyris oleo corpus perungueretur. Factum est, et revixit.</p>
<p>Itemque apud nos vir tribunicius Eleusinus super memoriam martyrum quae in suburbano eius est, aegritudine exanimatum posuit infantulum filium, et post orationem, quam multis cum lacrimis ibi fudit, viventem levavit.</p>
<p>Quid faciam? Urget huius operis implenda promissio
ut non hic possim omnia commemorare quae scio; et procul dubio plerique nostrorum, cum haec legent, dolebunt me praetermisisse tam multa quae
</p></section><notes></notes></section>