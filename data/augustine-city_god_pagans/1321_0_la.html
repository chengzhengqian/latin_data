<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">et vocabunt nomen eius Emmanuel, quod est interpretatum: Nobiscum Deus.</span> Qui ut in se commendaret Deum miracula multa fecit, ex quibus quaedam, quantum ad eum praedicandum satis esse visum est, scriptura evangelica continet. Quorum primum est quod tam mirabiliter natus est; ultimum autem quod cum suo resuscitato a mortuis corpore ascendit in caelum. Iudaei autem, qui eum occiderunt et in eum credere noluerunt, quia oportebat eum mori et resurgere, vastati infelicius a Romanis funditusque a suo regno, ubi iam eis alienigenae dominabantur, eradicati dispersique
per terras (quando quidem ubique non desunt) per scripturas suas testimonio nobis sunt prophetias nos non finxisse de Christo; quas plurimi eorum considerantes et ante passionem et maxime post eius resurrectionem crediderunt in eum, de quibus praedictum est: <span class="italic">Si fuerit numerus filiorum Israel sicut harena maris, reliquiae salvae fient.</span> Ceteri vero excaecati sunt, de quibus praedictum est: <span class="italic">Fiat mensa eorum coram ipsis in laqueum et in retributionem et in scandalum. Obscurentur oculi eorum, ne videant; et dorsum illorum semper incurva.</span> Proinde cum scripturis
nostris non credunt, complentur in eis suae quas caeci legunt. Nisi forte quis dixerit illas prophetias Christianos finxisse de Christo quae Sibyllae nomine proferuntur vel aliorum, si quae sunt, quae non pertinent





</p></section><notes></notes></section>