<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VI</h3>
<span class="label"><span class="italic">Quibus passionibus daemones confitente Apuleio exagitentur, quorum ope homines apud deos asserit adiuvari.</span></span>
<p><span class="sc">Qua</span> interim de sanctis angelis quaestione dilata videamus quem ad modum dicant Platonici medios daemones inter deos et homines constitutos istis passionum aestibus fluctuare. Si enim mente ab his libera eisque dominante motus huiusce modi paterentur,
non eos diceret Apuleius simili motu cordis et salo mentis per omnes cogitationum aestus fluctuare. Ipsa igitur mens eorum, id est pars animi superior qua rationales sunt, in qua virtus et sapientia,
si ulla eis esset, passionibus turbulentis inferiorum animi partium regendis moderandisque dominaretur,â€”ipsa, inquam, mens eorum, sicut iste Platonicus confitetur, salo perturbationum fluctuat. Subiecta est ergo mens daemonum passionibus libidinum
formidinum irarum atque huiusmodi ceteris. Quae igitur pars in eis libera est composque sapientiae
qua placeant diis et ad bonorum morum similitudinem hominibus consulant, cum eorum mens passionum vitiis subiugata et oppressa, quidquid
rationis naturaliter habet, ad fallendum et decipiendum tanto acrius intendat, quanto eam magis possidet nocendi cupiditas?</p>
</section><notes></notes></section>