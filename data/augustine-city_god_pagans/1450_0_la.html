<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">scandala.</span> Numquid de regno illo ubi nulla sunt scandala? De isto ergo regno eius, quod est hic ecclesia, colligentur.</p>
<p>Item dicit: <span class="italic">Qui solverit unum de mandatis istis minimis
et docuerit sic homines, minimus vocabitur in regno caelorum; qui autem fecerit et sic docuerit, magnus vocabitur in regno caelorum.</span> Utrumque dicit in regno caelorum, et qui non facit mandata quae docet (hoc est enim solvere, non servare, non facere), et illum qui facit et sic docet; sed istum minimum, illum magnum. Et continuo secutus adiungit: <span class="italic">Dico enim vobis quia nisi abundaverit iustitia vestra super scribarum et Pharisaeorum,</span> id est super eos qui solvunt quod docent (de scribis enim et Pharisaeis dicit alio loco: <span class="italic">Quoniam dicunt, et non faciunt</span>), nisi ergo super hos abundaverit iustitia vestra, id est, ut vos non solvatis sed faciatis potius quod docetis, <span class="italic">non intrabitis</span>, inquit, <span class="italic">in regnum caelorum.</span> Alio modo igitur intellegendum est regnum caelorum ubi ambo sunt, et ille scilicet qui solvit quod docet et ille qui facit, sed ille minimus, ille magnus; alio modo autem regnum caelorum dicitur quo non intrat nisi ille qui facit. Ac per hoc ubi utrumque genus est, ecclesia est qualis nunc est; ubi autem illud solum erit, ecclesia est qualis tunc erit quando malus in ea non erit. Ergo et nunc




</p></section><notes></notes></section>