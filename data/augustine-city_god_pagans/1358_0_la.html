<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">IV</span></h3>
<span class="label"><span class="italic">De summo bono et summo malo quid Christiani sentiant contra philosophos qui summum bonum in se sibi esse dixerunt.</span></span>
<p><span class="sc">Si</span> ergo quaeratur a nobis, quid civitas Dei de his singulis interrogata respondeat ac primum de finibus bonorum malorumque quid sentiat, respondebit aeternam vitam esse summum bonum, aeternam vero mortem summum malum, propter illam proinde adipiscendam istamque vitandam recte nobis esse vivendum. Propter quod scriptum est: <span class="italic">Iustus ex fide vivit</span>, quoniam neque bonum nostrum iam videmus, unde oportet ut credendo quaeramus, neque ipsum recte vivere nobis ex nobis est, nisi credentes adiuvet et orantes qui et ipsam fidem dedit, qua nos ab illo adiuvandos esse credamus. Illi autem, qui in ista vita fines bonorum et malorum esse putaverunt, sive in corpore sive in animo sive in utroque ponentes summum bonum, atque, ut id explicatius eloquar, sive in voluptate sive in virtute sive in utraque, sive in quiete sive in virtute sive in utraque, sive in voluptate simul et quiete sive in virtute sive in utrisque, sive in primis naturae sive in virtute sive in utrisque, hic beati esse et a se ipsis beatificari mira vanitate voluerunt. Inrisit hos Veritas per prophetam dicentem:
<span class="italic">Dominus novit cogitationes hominum</span>, vel, sicut hoc testimonium posuit apostolus Paulus: <span class="italic">Dominus novit cogitationes sapientium, quoniam vanae sunt.</span></p>
</section><notes></notes></section>