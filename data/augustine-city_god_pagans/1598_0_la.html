<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

credantur qui aedificant super fundamentum ligna, fenum, stipulam, eosque ex illo igne post tempus pro malis meritis impertitum liberet boni meritum fundamenti, quid arbitrabimur dextros quibus dicetur: <span class="italic">Venite, benedicti patris mei, possidete paratum vobis regnum</span> nisi eos qui aedificaverunt super fundamentum aurum, argentum, lapides pretiosos? Sed in illum ignem de quo dictum est: <span class="italic">Sic tamen quasi per ignem,</span> si hoc modo est intellegendus, utrique mittendi sunt, et dextri scilicet et sinistri. Illo quippe igne utrique probandi sunt de quo dictum est: <span class="italic">Dies enim declarabit, quoniam in igne revelabitur, et uniuscuiusque opus quale sit ignis probabit.</span> Si ergo utrumque probabit ignis ut, si cuius opus permanserit, id est non fuerit igne consumptum, quod superaedificavit mercedem accipiat, si cuius autem opus arserit damnum patiatur, profecto non est ipse aeternus ille ignis. In illum enim soli sinistri novissima et perpetua damnatione mittentur, iste autem dextros probat. Sed alios eorum sic probat ut aedificium, quod super Christum fundamentum ab eis invenerit esse constructum, non exurat atque consumat; alios autem aliter, id est, ut quod superaedificaverunt ardeat damnumque inde patiantur, salvi fiant autem, quoniam Christum in fundamento stabiliter positum praecellenti caritate tenuerunt. Si autem salvi fient, profecto et ad dexteram stabunt et cum ceteris audient: <span class="italic">Venite, benedicti patris mei, possidete paratum vobis regnum,</span> non ad sinistram, ubi illi erunt qui salvi



</p></section><notes></notes></section>