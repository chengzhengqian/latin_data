<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Verum si hoc ad resurrectionis formam in qua erit unusquisque referendum esset, quid nos impediret nominato viro intellegere et feminam, ut virum pro homine positum acciperemus, sicut in eo quod dictum est: <span class="italic">Beatus vir qui timet Dominum</span>, utique ibi sunt et feminae quae timent Dominum?</p>
<h3>XIX</h3>
<span class="label"><span class="italic">Quod omnia corporis vitia quae in hac vita humano contraria sunt decori in resurrectione non sint futura, ubi manente naturali substantia in unam pulchritudinem et qualitas concurret et quantitas.</span></span>
<p><span class="sc">Quid</span> iam respondeam de capillis atque unguibus? Semel quippe intellecto ita nihil periturum esse de corpore ut deforme nihil sit in corpore, simul intellegitur ea quae deformem factura fuerant enormitatem massae ipsi accessura esse, non locis in quibus membrorum forma turpetur. Velut si de limo vas fieret, quod rursus in eundem limum redactum totum de toto iterum fieret, non esset necesse ut illa pars limi quae in ansa fuerat ad ansam rediret, aut quae fundum fecerat ipsa rursus faceret fundum, dum tamen totum reverteretur in totum, id est, totus ille limus in totum vas nulla sui perdita parte remearet.


</p></section><notes></notes></section>