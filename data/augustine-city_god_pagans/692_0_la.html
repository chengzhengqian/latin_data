<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Anima quoque ipsa, etiamsi semper sit sapiens, sicut erit cum liberabitur in aeternum, participatione tamen incommutabilis sapientiae sapiens erit, quae non est quod ipsa. Neque enim si aer infusa luce numquam deseratur, ideo non aliud est ipse, aliud lux qua inluminatur. Neque hoc ita dixerim quasi aer sit anima, quod putaverunt quidam qui non potuerunt incorpoream cogitare naturam. Sed habent haec ad illa etiam in magna disparilitate quandam similitudinem, ut non inconvenienter dicatur sic inluminari animam incorpoream luce incorporea simplicis sapientiae Dei, sicut inluminatur aeris corpus luce corporea; et sicut aer tenebrescit ista luce desertus—nam nihil sunt aliud quae dicuntur locorum quorumque corporalium tenebrae quam aer carens luce—, ita tenebrescere animam sapientiae luce privatam.</p>
<p>Secundum hoc ergo dicuntur illa simplicia quae principaliter vereque divina sunt, quod non aliud est in eis qualitas, aliud substantia, nec aliorum participatione vel divina vel sapientia vel beata sunt. Ceterum dictus est in scripturis sanctis Spiritus sapientiae multiplex, eo quod multa in sese habeat; sed quae habet, haec et est, et ea omnia unus est. Neque enim multae, sed una sapientia est, in qua sunt infiniti quidam eique finiti<a class="footnoteLink" href="#note_LCL413_468_1" id="target_note_LCL413_468_1"><sup>1</sup></a> thensauri rerum
.


</p></section><notes><section class="footnotes"><ul><li class="note" id="note_LCL413_468_1"><a class="footnoteCrossrefLink" href="#target_note_LCL413_468_1" title="Click to highlight in text"><sup class="lineRef">1</sup>infinita quaedam eique infiniti <span class="italic">MSS. FGBat</span> (finiti <span class="italic">t</span>): immensi quidam atque infiniti <span class="italic">Mign</span> : infiniti eidemque indefiniti<span class="italic"> Welldon</span></a></li><script type="text/javascript">document.getElementById('note_LCL413_468_1').style.display = "none";</script></ul></section></notes></section>