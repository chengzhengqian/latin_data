<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">fierent.</span> Nec dubitavit apostolus addere ac dicere: <span class="italic">Ideo mittet illis Deus operationem erroris ut credant mendacio.</span> Deus enim mittet, quia Deus diabolum facere ista permittet, iusto ipse iudicio, quamvis faciat ille iniquo malignoque consilio. <span class="italic">Ut iudicentur,</span> inquit, <span class="italic">omnes, qui non crediderunt veritati sed consenserunt iniquitati.</span>
Proinde iudicati seducentur et seducti iudicabuntur.
Sed iudicati seducentur illis iudiciis Dei occulte iustis, iuste occultis, quibus ab initio peccati rationalis creaturae numquam iudicare cessavit; seducti autem iudicabuntur novissimo manifestoque iudicio per Christum Iesum, iustissime iudicaturum, iniustissime iudicatum.</p>
<h3><span class="ac">XX</span></h3>
<span class="label"><span class="italic">Quid idem apostolus in prima ad eosdem epistula de resurrectione docuerit mortuorum.</span></span>
<p><span class="sc">Sed</span> hic apostolus tacuit de resurrectione mortuorum;
ad eosdem autem scribens in epistula prima: <span class="italic">Nolumus</span>, inquit, <span class="italic">ignorare vos,fratres, de dormientibus, ut non contristemini sicut et ceteri qui spem non habent. Nam si credimus quod Iesus mortuus est et resurrexit, ita et Deus eos qui dormierunt per Iesum adducet cum illo. Hoc enim vobis dicimus in verbo Domini quia nos viventes,</span>
</p></section><notes></notes></section>