<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Quamvis enim non continuo beatus sit qui eo fruitur quod amat—multi enim amando ea quae amanda non sunt miseri sunt et miseriores cum fruuntur—, nemo tamen beatus est qui eo quod amat non fruitur. Nam et ipsi qui res non amandas amant non se beatos putant amando, sed fruendo. Quisquis
ergo fruitur eo quod amat verumque et summum
bonum amat, quis eum beatum nisi miserrimus negat? Ipsum autem verum ac summum bonum Plato dicit Deum, unde vult esse philosophum amatorem Dei ut, quoniam philosophia ad beatam vitam tendit, fruens Deo sit beatus qui Deum amaverit.</p>
<h3>IX</h3>
<span class="label"><span class="italic">De ea philosophia, quae ad veritatem fidei Christianae propius accessit.</span></span>
<p><span class="sc">Quicumque</span> igitur philosophi de Deo summo et vero ista senserunt, quod et rerum creatarum sit effector et lumen cognoscendarum et bonum agendarum,
quod ab illo nobis sit et principium naturae et veritas doctrinae et felicitas vitae, sive Platonici accommodatius nuncupentur, sive quodlibet aliud sectae suae nomen inponant; sive tantummodo
</p></section><notes></notes></section>