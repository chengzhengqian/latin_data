<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Sicut enim nullus est, inquiunt, dies quo a Christianis haec oratio non dicatur, ita nullum est cotidianum qualecumque peccatum quod per illam non dimittatur cum dicimus: <span class="italic">Dimitte nobis debita nostra,</span> si quod sequitur facere curemus: <span class="italic">Sicut et nos dimittimus debitoribus nostris.</span> Non enim ait Dominus, inquiunt: Si dimiseritis peccata hominibus, dimittet vobis pater vester cotidiana parva peccata, sed: <span class="italic">Dimittet,</span> inquit, <span class="italic">vobis peccata vestra.</span> Qualiacumque ergo vel quantacumque
sint, etiamsi cotidie perpetrentur nec ab eis vita discedat in melius commutata, per elemosynam veniae non negatae remitti sibi posse praesumunt.</p>
<p>Sed bene, quod isti dignas pro peccatis elemosynas commonent esse faciendas, quoniam si dicerent qualescumque elemosynas pro peccatis et cotidianis et magnis et quantacumque scelerum consuetudine misericordiam posse impetrare divinam ut ea cotidiana
remissio sequeretur, viderent se rem dicere absurdam atque ridiculam. Sic enim cogerentur fateri fieri posse ut opulentissimus homo decem nummulis diurnis in elemosynas inpensis homicidia et adulteria et nefaria quaeque facta redimeret. Quod si absurdissimum atque insanissimum est dicere, profecto si quaeratur quae dignae sint pro peccatis elemosynae, de quibus etiam Christi praecursor ille dicebat: <span class="italic">Facite ergo fructus dignos paenitentiae,</span> procul dubio non invenientur eas facere qui vitam suam usque ad mortem cotidianorum criminum perpetratione confodiunt; primum, quia in auferendis rebus alienis longe plura diripiunt ex quibus perexigua pauperibus largiendo Christum



</p></section><notes></notes></section>