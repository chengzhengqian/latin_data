<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad participationem mensae huius pertinet, quam sacerdos ipse Mediator testamenti novi exhibet secundum ordinem Melchisedech de corpore et sanguine suo? Id enim sacrificium successit omnibus illis sacrificiis veteris testamenti quae immolabantur in umbra futuri; propter quod etiam vocem illam in psalmo tricensimo et nono eiusdem Mediatoris per prophetiam loquentis agnoscimus: <span class="italic">Sacrificium et oblationem noluisti, corpus autem perfecisti mihi;</span> quia pro illis omnibus sacrificiis et oblationibus corpus eius offertur et participantibus ministratur. Nam istum ecclesiasten in hac sententia manducandi et bibendi, quam saepe repetit plurimumque commendat, non sapere carnalis epulas voluptatis, satis illud ostendit ubi ait: <span class="italic">Melius est ire in domum luctus quam ire in domum potus;</span> et paulo post: <span class="italic">Cor,</span> inquit, <span class="italic">sapientium in domo luctus et cor insipientium in domo epularum.</span></p>
<p>Sed illud magis commemorandum existimo de hoc libro quod pertinet ad civitates duas, unam diaboli, alteram Christi, et earum reges diabolum et Christum: <span class="italic">Vae tibi, terra,</span> inquit, <span class="italic">cuius rex adulescens, et principes tui mane comedunt. Beata tu, terra, cuius rex tuus filius ingenuorum, et principes tui in tempore comedunt, in fortitudine, et non in confusione.</span> Adulescentem dixit diabolum propter stultitiam et superbiam et temeritatem et petulantiam ceteraque vitia quae huic aetati adsolent abundare; Christum autem filium ingenuorum, sanctorum scilicet patriarcharum, pertinentium




</p></section><notes></notes></section>