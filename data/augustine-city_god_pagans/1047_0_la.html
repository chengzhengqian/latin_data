<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

proficiat vel emineat. Non sane omnia quae gesta narrantur aliquid etiam significare putanda sunt; sed propter illa quae aliquid significant, etiam ea quae nihil significant adtexuntur. Solo enim vomere terra proscinditur; sed ut hoc fieri possit, etiam cetera aratri membra sunt necessaria; et soli nervi in citharis atque huius modi vasis musicis aptantur ad cantum; sed ut aptari possint, insunt et cetera in compagibus organorum quae non percutiuntur a canentibus, sed ea quae percussa resonant his conectuntur. Ita in prophetica historia dicuntur et aliqua quae nihil significant, sed quibus adhaereant quae significant et quodam modo religentur.</p>
<h3>III</h3>
<span class="label"><span class="italic">De generationibus trium filiorum Noe.</span></span>
<p><span class="sc">Generationes</span> ergo filiorum Noe deinceps intuendae,
et quod de his dicendum videtur adtexendum
est huic operi, quo civitatis utriusque, terrenae scilicet et caelestis, per tempora procursus ostenditur.
Coeptae sunt enim commemorari a minimo filio, qui vocatus est Iapheth, cuius filii octo nominati
sunt, nepotes autem septem de duobus filiis eius, tres ex uno, quattuor ex altero; fiunt itaque omnes quindecim. Filii autem Cham, hoc est medii filii Noe, quattuor et nepotes quinque ex uno eius filio, pronepotes duo ex nepote uno; fit eorum


</p></section><notes></notes></section>