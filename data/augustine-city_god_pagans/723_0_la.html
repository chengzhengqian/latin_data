<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

disciplina, naturalis propter naturam, rationalis propter doctrinam, moralis propter usum. Si ergo natura nostra esset a nobis, profecto et nostram nos genuissemus sapientiam nec eam doctrina, id est aliunde discendo, percipere curaremus; et noster amor a nobis profectus et ad nos relatus et ad beate vivendum sufficeret nec bono alio quo frueremur ullo indigeret; nunc vero quia natura nostra ut esset Deum habet auctorem, procul dubio ut vera sapiamus ipsum debemus habere doctorem, ipsum etiam ut beati simus suavitatis intimae largitorem.</p>
<h3>XXVI</h3>
<span class="label"><span class="italic">De imagine summae trinitatis quae secundum quendam
modum in natura etiam necdum beatificati hominis invenitur.</span></span>
<p>Et nos quidem in nobis, tametsi non aequalem, immo
valde longeque distantem, neque coaeternam et, quo brevius totum dicitur, non eiusdem substantiae cuius Deus est, tamen qua Deo nihil sit in rebus ab eo factis natura propinquius, imaginem Dei, hoc est illius summae trinitatis, agnoscimus, adhuc reformatione perficiendam ut sit etiam similitudine proxima. Nam et sumus et nos esse novimus et id
</p></section><notes></notes></section>