<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">indigna est praeferri etiam universae naturae hominum pars aliqua deorum?</p>
<p>Quod si multum est, ut aliqua pars divina praeponatur
universis rebus humanis, saltem digna est vel Romanis. Rerum quippe humanarum libros, non quantum ad orbem terrarum, sed quantum ad solam Romam pertinet, scripsit, quos tamen rerum divinarum
libris se dixit scribendi ordine merito praetulisse,
sicut pictorem tabulae pictae, sicut fabrum aedificio, apertissime confitens quod etiam istae res divinae, sicut pictura, sicut structura, ab hominibus institutae sint. Restat ut de nulla deorum natura scripsisse intellegatur, neque hoc aperte dicere voluisse, sed intellegentibus reliquisse. Ubi enim dicitur “non omnis,” usitate quidem intellegitur aliqua; sed potest intellegi et “nulla,” quoniam quae nulla est nec omnis nec aliqua est. Nam, ut ipse dicit, si omnis esset natura deorum de qua scriberet, scribendi ordine rebus humanis praeponenda
esset; ut autem et ipso tacente veritas clamat, praeponenda esset certe rebus Romanis, etiamsi non omnis, sed saltem aliqua esset. Recte autem postponitur; ergo nulla est.</p>
<p>Non itaque rebus divinis anteferre voluit res humanas, sed rebus veris noluit anteferre res falsas.</p>
</section><notes></notes></section>