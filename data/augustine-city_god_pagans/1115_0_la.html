<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

potest nisi vires suas sibi non verbo sed experimento temptatione quodam modo interrogante respondeat; ubi si Dei munus agnoverit, tunc pius est, tunc solidatur firmitate gratiae, non inflatur inanitate iactantiae.</p>
<p>Numquam sane crederet Abraham, quod victimis Deus delectaretur humanis; quamvis divino intonante
praecepto oboediendum sit, non disputandum.
Verum tamen Abraham confestim filium, cum fuisset immolatus, resurrecturum credidisse laudandus
est. Dixerat namque illi Deus, cum de ancilla et filio eius foras eiciendis voluntatem coniugis
nollet implere: <span class="italic">In Isaac vocabitur tibi semen.</span> Et certe ibi sequitur ac dicitur: <span class="italic">Et filium autem ancillae huius in magnam gentem faciam illum, quia semen tuum est.</span> Quo modo ergo dictum est: <span class="italic">In Isaac vocabitur tibi semen,</span> cum et Ismaelem Deus semen eius vocaverit? Exponens autem apostolus quid sit: <span class="italic">In Isaac vocabitur tibi semen: Id est,</span> inquit, <span class="italic">non qui filii carnis, hi filii Dei, sed filii promissionis deputantur
in semen.</span> Ac per hoc filii promissionis, ut sint semen Abrahae, in Isaac vocantur, hoc est in Christo vocante gratia congregantur. Hanc ergo promissionem
pater pius fideliter tenens, quia per hunc oportebat impleri, quem Deus iubebat occidi non haesitavit, quod sibi reddi poterat immolatus qui dari potuit non speratus.</p>
</section><notes></notes></section>