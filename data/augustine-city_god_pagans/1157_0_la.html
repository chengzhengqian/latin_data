<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

significata perfectio. Propter quod et Iohannes apostolus ad septem scribit ecclesias, eo modo se ostendens ad unius plenitudinem scribere; et in proverbiis Salomonis hoc antea praefigurans Sapientia <span class="italic">aedificavit sibi domum et suffulsit columnas septem.</span> Sterilis enim erat in omnibus gentibus Dei civitas, antequam iste fetus quem cernimus oreretur. Cernimus
etiam, quae multa in filiis erat, nunc infirmatam
Hierusalem terrenam; quoniam quicumque filii liberae in ea erant, virtus eius erant; nunc vero ibi quoniam littera est et spiritus non est, amissa virtute infirmata est.</p>
<p><span class="italic">Dominus mortificat et vivificat</span> ; mortificavit illam quae multa erat in filiis, et vivificavit hanc sterilem, quae peperit septem. Quamvis commodius possit intellegi eosdem vivificare quos mortificaverit. Id enim velut repetivit addendo: <span class="italic">Deducit ad inferos et reducit.</span> Quibus enim dicit apostolus: <span class="italic">Si mortui estis cum Christo, quae sursum sunt quaerite, ubi Christus est in dextera Dei sedens,</span> salubriter utique mortificantur a Domino; quibus adiungit: <span class="italic">Quae sursum sunt sapite, non quae super terram;</span> ut ipsi sint illi qui <span class="italic">esurientes transierunt terram.</span></p>
<p><span class="italic">Mortui enim estis</span>, inquit; ecce quo modo salubriter mortificat Deus; deinde sequitur: <span class="italic">Et vita vestra</span>
</p></section><notes></notes></section>