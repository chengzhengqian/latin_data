<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

esse nemo ambigat. Ad quorum societatem pertinere
parvulos suos Dominus docens non solum illud ait: <span class="italic">Erunt aequales angelis Dei</span> ; verum ipsi quoque angeli qua contemplatione fruantur ostendit ubi ait: <span class="italic">Videte ne contemnatis unum ex pusillis istis; dico enim vobis quia angeli eorum in caelis semper vident faciem Patris mei qui in caelis est.</span></p>
<h3>XXXIII</h3>
<span class="label"><span class="italic">De duabus angelorum societatibus diversis atque disparibus, quae non incongrue intelleguntur lucis et tenebrarum nominibus nuncupatae.</span></span>
<p><span class="sc">Peccasse</span> autem quosdam angelos et in huius mundi ima detrusos, qui eis velut carcer est usque ad futuram in die iudicii ultimam damnationem, apostolus
Petrus apertissime ostendit dicens quod Deus angelis peccantibus non pepercerit, sed carceribus caliginis inferi retrudens tradiderit in iudicio puniendos
reservari. Inter hos ergo et illos Deum vel praescientia vel opere divisisse quis dubitet? Illosque
lucem merito appellari quis contradicat? Quando
quidem nos adhuc in fide viventes et eorum aequalitatem adhuc sperantes, utique nondum tenentes iam lux dicti ab apostolo sumus: <span class="italic">Fuistis enim, inquit, aliquando tenebrae, nunc autem lux in</span>
</p></section><notes></notes></section>