<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Relinquitur ut inferior res, cui nulla voluntas est, fecerit angelicae naturae, quae prima peccavit, voluntatem malam.</p>
<p>Sed etiam res ipsa quaecumque est inferior usque ad infimam terram, quoniam natura et essentia est, procul dubio bona est, habens modum et speciem suam in genere atque ordine suo. Quo modo ergo res bona efficiens est voluntatis malae? Quo modo, inquam, bonum est causa mali? Cum enim se voluntas relicto superiore ad inferiora convertit, efficitur mala, non quia malum est quo se convertit, sed quia perversa est ipsa conversio. Idcirco non res inferior voluntatem malam fecit, sed rem inferiorem prave atque inordinate, ipsa quia<a class="footnoteLink" href="#note_LCL414_28_1" id="target_note_LCL414_28_1"><sup>1</sup></a> facta est, adpetivit.</p>
<p>Si enim aliqui duo aequaliter affecti animo et corpore videant unius corporis pulchritudinem, qua visa unus eorum ad inlicite fruendum moveatur, alter in voluntate pudica stabilis perseveret, quid putamus esse causae ut in illo fiat, in illo non fiat voluntas mala? Quae illam res fecit in quo facta est? Neque enim pulchritudo illa corporis; nam eam non fecit in ambobus quando quidem amborum non dispariliter
occurrit aspectibus. An caro intuentis in causa est? cur non et illius? An vero animus? cur non utriusque? Ambos enim et animo et corpore aequaliter affectos fuisse praediximus. An dicendum est alterum eorum occulta maligni spiritus suggestione

</p></section><notes><section class="footnotes"><ul><li class="note" id="note_LCL414_28_1"><a class="footnoteCrossrefLink" href="#target_note_LCL414_28_1" title="Click to highlight in text"><sup class="lineRef">1</sup>quia <span class="italic">most MSS.</span> : a qua <span class="italic">or</span> a que <span class="italic">other MSS.</span></a></li><script type="text/javascript">document.getElementById('note_LCL414_28_1').style.display = "none";</script></ul></section></notes></section>