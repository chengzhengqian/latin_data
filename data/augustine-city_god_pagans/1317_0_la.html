<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tempore quo se sperabat instaurato templo post captivitatem quae fuit in Babylonia futuram esse meliorem. Sic quippe intellegebat populus ille carnalis
quod praenuntiatum est per Aggaeum prophetam
dicentem: <span class="italic">Magna erit gloria domus istius novissimae, plus quam primae.</span> Quod de novo testamento dictum esse paulo superius demonstravit, ubi ait aperte Christum promittens: <span class="italic">Et movebo omnes gentes, et veniet desideratus cunctis gentibus.</span> Quo loco septuaginta interpretes alium sensum magis corpori quam capiti, hoc est magis ecclesiae quam Christo, convenientem prophetica auctoritate dixerunt: <span class="italic">Venient
quae electa sunt Domini de cunctis gentibus</span>, id est homines, de quibus ipse Iesus in evangelio: <span class="italic">Multi,</span> inquit, <span class="italic">vocati, pauci vero electi.</span> Talibus enim electis gentium domus aedificatur Dei per testamentum novum lapidibus vivis, longe gloriosior quam templum
illud fuit quod a rege Salomone constructum est et post captivitatem instauratum. Propter hoc ergo nec prophetas ex illo tempore habuit illa gens et multis cladibus afflicta est ab alienigenis regibus ipsisque Romanis, ne hanc Aggaei prophetiam in illa instauratione templi opinaretur impletam.</p>
<p>Non multo post enim adveniente Alexandro subiugata
est, quando etsi nulla est facta vastatio, quoniam
non sunt ei ausi resistere et ideo placatum facillime
subditi receperunt, non erat tamen gloria tanta domus illius quanta fuit in suorum regum libera





</p></section><notes></notes></section>