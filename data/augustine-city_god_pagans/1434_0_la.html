<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">qui non honorificat Filium, non honorificat Patrem qui misit illum</span>, protinus addidit: <span class="italic">Amen, amen dico vobis quia qui verbum meum audit et credit ei qui misit me habet vitam aeternam, et in iudicium non venit, sed transiit a morte in vitam.</span> Ecce hic dixit fideles suos in iudicium non venire. Quo modo ergo per iudicium separabuntur
a malis et ad eius dexteram stabunt, nisi quia hoc loco iudicium pro damnatione posuit? In tale quippe iudicium non venient qui audiunt verbum eius et credunt ei qui misit illum.</p>
<h3><span class="ac">VI</span></h3>
<span class="label"><span class="italic">Quae sit prima resurrectio, quae secunda.</span></span>
<p><span class="sc">Deinde</span> adiungit et dicit: <span class="italic">Amen, amen dico vobis quia venit hora et nunc est, quando mortui audient vocem filii Dei, et qui audierint vivent. Sicut enim Pater habet vitam in semet ipso, sic dedit et Filio habere vitam in semet ipso.</span> Nondum de secunda resurrectione, id est corporum,
loquitur, quae in fine futura est, sed de prima, quae nunc est. Hanc quippe ut distingueret, ait: <span class="italic">Venit hora, et nunc est.</span> Non autem ista corporum, sed animarum est. Habent enim et animae mortem suam in impietate atque peccatis, secundum quam mortem mortui sunt de quibus idem Dominus ait: <span class="italic">Sine mortui mortuos suos sepeliant</span>, ut scilicet in anima mortui in corpore mortuos sepelirent. Propter istos




</p></section><notes></notes></section>