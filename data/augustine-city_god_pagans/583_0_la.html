<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Hic est enim divinitati vel, si expressius dicendum est, deitati debitus cultus, propter quem uno verbo significandum, quoniam mihi satis idoneum non occurrit Latinum, Graeco ubi necesse est insinuo quid velim dicere. Λατρείαν quippe nostri, ubicumque
sanctarum scripturarum positum est, interpretati
sunt servitutem. Sed ea servitus quae debetur hominibus, secundum quam praecipit apostolus
servos dominis suis subditos esse debere, alio nomine Graece nuncupari solet; λατρεία vero secundum
consuetudinem qua locuti sunt qui nobis divina eloquia condiderunt aut semper aut tam frequenter ut paene semper ea dicitur servitus quae pertinet ad colendum Deum. Proinde si tantummodo cultus ipse dicatur, non soli Deo deberi videtur. Dicimur enim colere etiam homines, quos honorifica vel recordatione vel praesentia frequentamus. Nec solum ea quibus nos religiosa humilitate subicimus, sed quaedam etiam quae subiecta sunt nobis perhibentur
coli. Nam ex hoc verbo et agricolae et coloni et incolae vocantur, et ipsos deos non ob aliud appellant
caelicolas nisi quod caelum colant, non utique venerando, sed inhabitando, tamquam caeli quosdam colonos; non sicut appellantur coloni, qui condicionem
debent genitali solo, propter agriculturam sub




</p></section><notes></notes></section>