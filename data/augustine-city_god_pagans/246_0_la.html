<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Non enim quispiam resisteret Felicitati, nisi, quod fieri non potest, qui esse vellet infelix.</p>
<p>Nullo modo omnino, si consuleretur, faceret Iuppiter
quod ei fecerunt tres dii, Mars, Terminus et Iuventas, qui maiori et regi suo nullo modo cedere loco voluerunt. Nam sicut habent eorum litterae, cum rex Tarquinius Capitolium fabricari vellet eumque
locum qui ei dignior aptiorque videbatur, ab diis aliis cerneret praeoccupatum, non audens aliquid contra eorum facere arbitrium et credens eos tanto numini suoque principi voluntate cessuros, quia multi erant illic ubi Capitolium constitutum est, per augurium quaesivit utrum concedere locum vellent Iovi; atque ipsi inde cedere omnes voluerunt praeter illos quos commemoravi, Martem, Terminum, Iuventatem;
atque ideo Capitolium ita constructum est ut etiam isti tres intus essent tam obscuris signis ut hoc vix homines doctissimi scirent.</p>
<p>Nullo modo igitur Felicitatem Iuppiter ipse contemneret,
sicut a Termino, Marte, Iuventate contemptus
est. Sed ipsi etiam, qui non cesserant Iovi, profecto cederent Felicitati, quae illis regem fecerat Iovem. Aut si non cederent, non id contemptu eius facerent, sed quod in domo Felicitatis obscuri esse mallent quam sine illa in locis propriis eminere.</p>
<p>Ita dea Felicitate in loco amplissimo et celsissimo constituta discerent cives unde omnis boni voti petendum
esset auxilium, ac sic ipsa suadente natura</p>
</section><notes></notes></section>