<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quia non est factum quod illi homines timuerunt
illo prophetante venturum, factum est tamen quod fuerat Deo praesciente praedictum, quoniam noverat qui praedixit quo modo in melius esset implendum.</p>
<p>Ut autem noverint isti in perversum misericordes quo pertineat quod scriptum est: <span class="italic">Quam multa multitudo
dulcedinis tuae, Domine, quam abscondisti timentibus te!</span> legant quod sequitur: <span class="italic">Perfecisti autem sperantibus in te.</span> Quid est <span class="italic">abscondisti timentibus, perfecisti sperantibus,</span> nisi quia illis qui timore poenarum suam iustitiam volunt constituere quae in lege est non est iustitia Dei dulcis, quia nesciunt eam? Non enim gustaverunt eam. In se namque sperant non in ipso, et ideo eis absconditur multitudo dulcedinis Dei; quoniam timent quidem Deum, sed illo timore servili qui non est in caritate, quia perfecta caritas foras mittit timorem. Ideo sperantibus in eum perficit dulcedinem suam inspirando eis caritatem suam, ut timore casto, non quem caritas foras mittit sed permanente in saeculum saeculi, cum gloriantur, in Domino glorientur. Iustitia quippe Dei Christus est, <span class="italic">qui factus est nobis,</span> sicut dicit apostolus, <span class="italic">sapientia a Deo et iustitia et sanctificatio et redemptio ut, quem ad modum scriptum est, qui gloriatur in Domino glorietur.</span> Hanc Dei iustitiam quam donat gratia sine meritis





</p></section><notes></notes></section>