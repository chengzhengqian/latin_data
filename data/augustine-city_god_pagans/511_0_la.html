<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

magnam et mirabilem deos faciendi aecepisse homines potestatem.</p>
<p>Huius Aegyptii verba, sicut in nostram linguam interpretata sunt, ponam. “Et quoniam de cognatione,” inquit, “et consortio hominum deorumque nobis indicitur sermo, potestatem hominis, o Asclepi, vimque cognosce. Dominus,” inquit, “et Pater vel quod est summum Deus ut effector est deorum caelestium, ita homo fictor est deorum qui in templis sunt humana proximitate contenti.” Et paulo post: “Ita humanitas,” inquit, “semper memor naturae et originis suae in illa divinitatis imitatione perseverat ut, sicuti Pater ac Dominus, ut sui similes essent, deos fecit aeternos, ita humanitas deos suos ex sui vultus similitudine figuraret.”</p>
<p>Hic cum Asclepius, ad quem maxime loquebatur, ei respondisset atque dixisset: “Statuas dicis, o Trismegiste?” tum ille: “Statuas,” inquit. “O Asclepi, vides quatenus tu ipse diffidas; statuas animatas sensu et spiritu plenas tantaque facientes et talia, statuas futurorum praescias eaque sorte vate somniis multisque aliis rebus praedicentes, inbecillitates hominibus facientes easque curantes, tristitiam laetitiamque pro meritis. An ignoras, o Asclepi,


</p></section><notes></notes></section>