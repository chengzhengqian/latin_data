<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sacerdos ipse, quem debemus utique credere ceteris fuisse iustiorem, secundum Dei mandatum soleret pro suis primum offerre peccatis, deinde pro populi. Quapropter exponere nos oportet quo modo sit accipiendum quod dictum est: <span class="italic">Sicut diebus pristinis et sicut annis prioribus.</span> Fortassis enim tempus illud commemorat quo primi homines in paradiso fuerunt. Tunc enim puri atque integri ab omni sorde ac labe peccati se ipsos Deo mundissimas hostias offerebant; ceterum ex quo commissae praevaricationis causa inde dimissi sunt atque humana in eis natura damnata est, excepto uno Mediatore et post lavacrum regenerationis quibusque adhuc parvulis <span class="italic">nemo mundus a sorde,</span> sicut scriptum est, <span class="italic">nec infans cuius est unius diei vita super terram.</span></p>
<p>Quod si respondetur etiam eos merito dici posse offerre hostias in iustitia qui offerunt in fide (<span class="italic">iustus</span> enim <span class="italic">ex fide vivit;</span> quamvis se ipsum seducat si dixerit se non habere peccatum, et ideo non dicat quia ex fide vivit), numquid dicturus est quispiam hoc fidei tempus illi fini esse coaequandum quando igne iudicii novissimi mundabuntur qui offerant hostias in iustitia? Ac per hoc quoniam post talem mundationem
nullum peccatum iustos habituros esse credendum
est, profecto illud tempus, quantum adtinet ad non habere peccatum, nulli tempori comparandum est, nisi quando primi homines in paradiso ante praevaricationem
innocentissima felicitate vixerunt. Recte itaque intellegitur hoc significatum esse, cum dictum est: <span class="italic">Sicut diebus pristinis et sicut annis prioribus.</span></p>
<p>Nam et per Esaiam postea quam caelum novum et




</p></section><notes></notes></section>