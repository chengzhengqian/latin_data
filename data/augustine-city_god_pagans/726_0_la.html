<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quod, si in eadem miseria semper esse nollent, nulli et nusquam essent futuri, sed omni modo perituri, profecto exultarent laetitia et sic semper eligerent esse quam omnino non esse. Huius rei testis est notissimus sensus illorum. Unde enim mori metuunt et malunt in illa aerumna vivere quam eam morte finire, nisi quia satis apparet quam refugiat natura non esse? Atque ideo cum se noverint esse morituros,
pro magno beneficio sibi hanc inpendi misericordiam desiderant, ut aliquanto productius in eadem miseria vivant tardiusque moriantur. Procul dubio ergo indicant inmortalitatem, saltem talem quae non habeat finem mendicitatis, quanta gratulatione susciperent.</p>
<p>Quid? Animalia omnia etiam inrationalia, quibus datum non est ista cogitare, ab inmensis draconibus usque ad exiguos vermiculos nonne se esse velle atque ob hoc interitum fugere omnibus quibus possunt motibus indicant? Quid? Arbusta omnesque
frutices, quibus nullus est sensus ad vitandam manifesta motione perniciem, nonne ut in auras tutum cacuminis germen emittant, aliud<a class="footnoteLink" href="#note_LCL413_536_1" id="target_note_LCL413_536_1"><sup>1</sup></a> terrae radicis<a class="footnoteLink" href="#note_LCL413_536_2" id="target_note_LCL413_536_2"><sup>2</sup></a> adfigunt quo alimentum trahant atque ita suum quodam modo esse conservent? Ipsa postremo
corpora, quibus non solum sensus, sed nec ulla saltem seminalis est vita, ita tamen vel exiliunt in superna vel in ima descendunt vel librantur in mediis


</p></section><notes><section class="footnotes"><ul><li class="note" id="note_LCL413_536_1"><a class="footnoteCrossrefLink" href="#target_note_LCL413_536_1" title="Click to highlight in text"><sup class="lineRef">1</sup>altius <span class="italic">two MSS. and Migne.</span></a></li><script type="text/javascript">document.getElementById('note_LCL413_536_1').style.display = "none";</script><li class="note" id="note_LCL413_536_2"><a class="footnoteCrossrefLink" href="#target_note_LCL413_536_2" title="Click to highlight in text"><sup class="lineRef">2</sup>radices <span class="italic">six MSS. and Migne.</span></a></li><script type="text/javascript">document.getElementById('note_LCL413_536_2').style.display = "none";</script></ul></section></notes></section>