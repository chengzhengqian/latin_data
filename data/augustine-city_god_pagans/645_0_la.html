<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

et mentis et spiritus et corporis sui. Propterea quippe totum hominem sine peccato ille suscepit, ut totum quo constat homo a peccatorum peste sanaret. Quem tu quoque utinam cognovisses eique te potius quam vel tuae virtuti, quae humana, fragilis et infirma est, vel perniciosissimae curiositati sanandum tutius commisisses. Non enim te decepisset,
quem vestra, ut tu ipse scribis, oracula sanctum inmortalemque confessa sunt; de quo etiam poeta nobilissimus poetice quidem, quia in alterius adumbrata persona, veraciter tamen si ad ipsum referas, dixit:</p>
<blockquote><p><span class="line">Te duce, si qua manent sceleris vestigia nostri,</span><span class="linebreak"></span>
<span class="line">Inrita perpetua solvent formidine terras.</span><span class="linebreak"></span></p></blockquote>
<p class="noindent">Ea quippe dixit quae etiam multum proficientium in virtute iustitiae possunt propter huius vitae infirmitatem,
etsi non scelera, scelerum tamen manere vestigia, quae non nisi ab illo salvatore sanantur de quo iste versus expressus est. Nam utique non hoc a se ipso se dixisse Vergilius in eclogae ipsius quarto ferme versu indicat, ubi ait:</p>
<blockquote><p><span class="line">Ultima Cumaei venit iam carminis aetas;</span><span class="linebreak"></span></p></blockquote>
<p class="noindent">unde hoc a Cumaea Sibylla dictum esse incunctanter apparet.</p>
</section><notes></notes></section>