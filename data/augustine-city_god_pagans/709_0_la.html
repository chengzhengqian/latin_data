<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">Deus inter lucem et tenebras; et vocavit Deus lucem diem et tenebras vocavit noctem</span>, non hoc loco additum est: <span class="italic">Et vidit Deus quia bonum est</span>, ne utrumque appellaretur bonum, cum esset horum alterum malum, vitio proprio,
non natura. Et ideo sola ibi lux placuit Conditori;
tenebrae autem angelicae, etsi fuerant ordinandae, non tamen fuerant adprobandae.</p>
<h3>XXI</h3>
<span class="label"><span class="italic">De aeterna et incommutabili scientia Dei ac voluntate, qua semper illi universa quae fecit sic placuerunt facienda, quem ad modum facta.</span></span>
<p><span class="sc">Quid</span> est enim aliud intellegendum in eo quod per omnia dicitur: <span class="italic">Vidit Deus quia bonum est</span>, nisi operis adprobatio secundum artem facti, quae sapientia Dei est? Deus autem usque adeo non, cum factum est, tunc didicit bonum ut nihil eorum fieret, si ei fuisset incognitum. Dum ergo videt quia bonum est quod, nisi vidisset antequam fieret, non utique fieret, docet bonum esse, non discit. Et Plato quidem plus ausus est dicere, elatum esse scilicet Deum gaudio mundi universitate perfecta. Ubi et




</p></section><notes></notes></section>