<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">bonos probat purificat eliquat, malos damnat vastat exterminat. Unde in eadem adflictione mali Deum detestantur atque blasphemant, boni autem precantur et laudant. Tantum interest, non qualia, sed qualis quisque patiatur. Nam pari motu exagitatum et exhalat horribiliter caenum et suaviter fragrat unguentum.</p>
<h3>IX</h3>
<span class="label"><span class="italic">De causis correptionum, propter quas et boni et mali pariter fiagellantur.</span></span>
<p><span class="sc">Quid</span> igitur in illa rerum vastitate Christiani passi sunt quod non eis magis fideliter ista considerantibus ad provectum valeret?</p>
<p>Primum quod ipsa peccata, quibus Deus indignatus implevit tantis calamitatibus mundum, humiliter cogitantes,
quamvis longe absint a facinerosis1 flagitiosis atque impiis, tamen non usque adeo se a delictis deputant alienos ut nec temporalia pro eis mala perpeti se iudicent dignos. Excepto enim quod unusquisque quamlibet laudabiliter vivens cedit in quibusdam carnali concupiscentiae, etsi non ad facinorum inmanitatem et gurgitem flagitiorum atque impietatis abominationem, ad aliqua tamen peccata vel rara vel tanto crebriora, quanto minoraâ€”hoc ergo excepto quis tandem facile reperitur, qui eosdem ipsos, propter quorum horrendam superbiam</p>
</section><notes></notes></section>