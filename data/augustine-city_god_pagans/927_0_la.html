<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

Aperti sunt, inquit, oculi amborum</span>, non ad videndum, nam et antea videbant, sed ad discernendum inter bonum quod amiserant et malum quo ceciderant. Unde et ipsum lignum, eo quod istam faceret dinoscentiam
si ad vescendum contra vetitum tangeretur, ex ea re nomen accepit, ut appellaretur lignum sciendi boni et mali. Experta enim morbi molestia, evidentior fit etiam iucunditas sanitatis.</p>
<p><span class="italic">Cognoverunt ergo quia nudi erant,</span> nudati scilicet ea gratia qua fiebat ut nuditas corporis nulla eos, lege peccati menti eorum repugnante, confunderet. Hoc itaque cognoverunt quod felicius ignorarent si Deo credentes et oboedientes non committerent quod eos cogeret experiri infidelitas et inoboedientia quid noceret. Proinde confusi inoboedientia carnis suae, tamquam teste poena inoboedientiae suae, <span class="italic">consuerunt
folia fici et fecerunt sibi campestria,</span> id est succinctoria genitalium, nam quidam interpretes “succinctoria” posuerunt. Porro autem “campestria”
Latinum quidem verbum est, sed ex eo dictum quod iuvenes qui nudi exercebantur in campo pudenda operiebant. Unde qui ita succincti sunt, campestratos vulgus appellat. Quod itaque adversus damnatam culpa inoboedientiae voluntatem libido inoboedienter movebat, verecundia pudenter tegebat.</p>
</section><notes></notes></section>