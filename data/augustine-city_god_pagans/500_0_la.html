<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Ergo et pudicitia et innocentia si quid ab diis inpetrare
voluerit, non poterit suis meritis nisi suis intervenientibus inimicis. Non est quod iste poetica figmenta et theatrica ludibria iustificare conetur. Habemus contra ista magistrum eorum et tantae apud eos auctoritatis Platonem, si pudor humanus ita de se male meretur ut non solum diligat turpia verum etiam divinitati existimet grata.</p>
<h3>XIX</h3>
<span class="label"><span class="italic">De impietate artis magicae, quae patrocinio nititur
spirituum malignorum.</span></span>
<p><span class="sc">Porro</span> adversus magicas artes, de quibus quosdam nimis infelices et nimis impios etiam gloriari libet, nonne ipsam publicam lucem testem citabo? Cur enim tam graviter ista plectuntur severitate legum, si opera sunt numinum colendorum? An forte istas leges Christiani instituerunt quibus artes magicae puniuntur? Secundum quem alium sensum, nisi quod haec maleficia generi humano perniciosa esse non dubium est, ait poeta clarissimus:</p>
<blockquote><p><span class="line">Testor, cara, deos et te, germana, tuumque</span><span class="linebreak"></span>
<span class="line">Dulce caput, magicas invitam accingier artes?</span><span class="linebreak"></span></p></blockquote>
</section><notes></notes></section>