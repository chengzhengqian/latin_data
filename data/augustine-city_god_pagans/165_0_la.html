<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">regia potestate! Annum quippe suum non compleverunt.
Nam Iunius Brutus exhonoratum eiecit Urbe collegam Lucium Tarquinium Collatinum; deinde mox ipse in bello cecidit mutuis cum hoste vulneribus, occisis a se ipso primitus filiis suis et uxoris suae fratribus, quod eos pro restituendo Tarquinio coniurasse cognoverat.</p>
<p>Quod factum Vergilius postea quam laudabiliter commemoravit, continuo clementer exhorruit. Cum enim dixisset:</p>
<blockquote><p><span class="line indent3">Natosque pater nova bella moventes</span><span class="linebreak"></span>
<span class="line">Ad poenam pulchra pro libertate vocabit,</span><span class="linebreak"></span></p></blockquote>
<p class="noindent">mox deinde exclamavit et ait:</p>
<blockquote><p><span class="line">Infelix, utcumque ferent ea facta minores.</span><span class="linebreak"></span></p></blockquote>
<p class="noindent">Quomodolibet, inquit, ea facta posteri ferant id est praeferant et extollant, qui filios occidit infelix est. Et tamquam ad consolandum infelicem subiunxit:</p>
<blockquote><p><span class="line">Vincit amor patriae laudumque inmensa cupido.</span><span class="linebreak"></span></p></blockquote>
<p class="noindent">Nonne in hoc Bruto, qui et filios occidit et a se percusso hosti filio Tarquinii mutuo percussus supervivere
non potuit eique potius ipse Tarquinius supervixit,
Collatini collegae videtur innocentia vindicata, qui bonus civis hoc Tarquinio pulso passus est quod tyrannus ipse Tarquinius?</p>
</section><notes></notes></section>