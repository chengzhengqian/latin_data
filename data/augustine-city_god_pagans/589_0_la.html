<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

malarum labe mundamur et eius nomine consecramur.
Ipse enim fons nostrae beatitudinis, ipse omnis appetitionis est finis. Hunc eligentes vel potius religentes—amiseramus enim neglegentes—hunc ergo religentes, unde et religio dicta perhibetur, ad eum dilectione tendimus, ut perveniendo quiescamus,
ideo beati quia illo fine perfecti. Bonum enim nostrum, de cuius fine inter philosophos magna contentio est, nullum est aliud quam illi cohaerere, cuius unius anima intellectualis incorporeo, si dici potest, amplexu veris impletur fecundaturque virtutibus.</p>
<p>Hoc bonum diligere in toto corde, in tota anima et in tota virtute praecipimur; ad hoc bonum debemus et a quibus diligimur duci, et quos diligimus ducere. Sic complentur duo illa praecepta, in quibus tota lex pendet et prophetae: <span class="italic">Diliges Dominum Deum tuum in toto corde tuo et in tota anima tua et in tota mente tua</span>, et: <span class="italic">Diliges proximum tuum tamquam te ipsum.</span> Ut enim homo se diligere nosset, constitutus est ei finis quo referret omnia quae ageret ut beatus esset; non enim qui se diligit aliud vult esse quam beatus. Hic autem finis est adhaerere Deo. Iam igitur scienti diligere se ipsum, cum mandatur de proximo diligendo
sicut se ipsum, quid aliud mandatur nisi ut ei, quantum potest, commendet diligendum Deum?





</p></section><notes></notes></section>