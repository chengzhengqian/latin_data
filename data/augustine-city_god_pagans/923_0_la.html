<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nostra est quod recipimus, non illius poena quod fecimus. Dolores porro qui dicuntur carnis animae sunt in carne et ex carne. Quid enim caro per se ipsam sine anima vel dolet vel concupiscit?</p>
<p>Sed quod concupiscere caro dicitur vel dolere, aut ipse homo est, sicut disseruimus, aut aliquid animae quod carnis afficit passio, vel aspera, ut faciat dolorem,
vel lenis, ut voluptatem. Sed dolor carnis tantum modo offensio est animae ex carne et quaedam
ab eius passione dissensio, sicut animi<a class="footnoteLink" href="#note_LCL414_350_1" id="target_note_LCL414_350_1"><sup>1</sup></a> dolor, quae tristitia nuncupatur, dissensio est ab his rebus quae nobis nolentibus acciderunt. Sed tristitiam plerumque
praecedit metus, qui et ipse in anima est, non in carne. Dolorem autem carnis non praecedit ullus quasi metus carnis qui ante dolorem in carne sentiatur. Voluptatem vero praecedit appetitus quidam qui sentitur in carne quasi cupiditas eius, sicut fames et sitis et ea quae in genitalibus usitatius libido nominatur, cum hoc sit generale vocabulum omnis cupiditatis.</p>
<p>Nam et ipsam iram nihil aliud esse quam ulciscendi libidinem veteres definierunt, quamvis nonnumquam homo, ubi vindictae nullus est sensus, etiam rebus inanimis irascatur et male scribentem stilum conlidat vel calamum frangat iratus. Verum et ista, licet inrationabilior, tamen quaedam ulciscendi libido est et nescio qua, ut ita dixerim, quasi umbra retributionis,





</p></section><notes><section class="footnotes"><ul><li class="note" id="note_LCL414_350_1"><a class="footnoteCrossrefLink" href="#target_note_LCL414_350_1" title="Click to highlight in text"><sup class="lineRef">1</sup>animae <span class="italic">some MSS.</span></a></li><script type="text/javascript">document.getElementById('note_LCL414_350_1').style.display = "none";</script></ul></section></notes></section>