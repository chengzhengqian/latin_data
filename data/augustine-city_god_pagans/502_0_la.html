<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

poenas evadere delegerunt, sed potius confitendo profitendo praedicando et pro hac omnia fideliter fortiterque tolerando et cum pia securitate moriendo leges quibus prohibebatur erubescere compulerunt mutarique fecerunt.</p>
<p>Huius autem philosophi Platonici copiosissima et disertissima extat oratio, qua crimen artium magicarum
a se alienum esse defendit seque aliter non vult innocentem videri nisi ea negando quae non possunt ab innocente committi. At omnia miracula magorum, quos recte sentit esse damnandos, doctrinis
fiunt et operibus daemonum, quos viderit cur censeat honorandos, eos necessarios asserens perferendis
ad deos precibus nostris, quorum debemus opera devitare, si ad Deum verum preces nostras volumus pervenire.</p>
<p>Deinde quaero, quales preces hominum diis bonis per daemones allegari putat, magicas an licitas? Si magicas, nolunt tales; si licitas, nolunt per tales. Si autem peccator paenitens preces fundit, maxime si aliquid magicum admisit, itane tandem illis intercedentibus accipit veniam quibus inpellentibus aut faventibus se cecidisse plangit in culpam? An et ipsi daemones, ut possint paenitentibus mereri indulgentiam, priores agunt, quod eos deceperint,


</p></section><notes></notes></section>