<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Primo haec non Romana, sed Graeca sunt; aut si propterea iam Romana quia et Graecia facta est Romana provincia, non deorum praecepta sunt, sed hominum inventa qui utcumque conati sunt ingeniis acutissimis praediti ratiocinando vestigare quid in rerum natura latitaret, quid in moribus adpetendum esset atque fugiendum, quid in ipsis ratiocinandi regulis certa conexione traheretur, aut quid non esset consequens vel etiam repugnaret.</p>
<p>Et quidam eorum quaedam magna, quantum divinitus adiuti sunt, invenerunt; quantum autem humanitus impediti sunt, erraverunt, maxime cum eorum superbiae iuste providentia divina resisteret, ut viam pietatis ab humilitate in superna surgentem etiam istorum comparatione monstraret; unde postea nobis erit in Dei veri Domini voluntate disquirendi ac disserendi locus.</p>
<p>Verum tamen si philosophi aliquid invenerunt quod agendae bonae vitae beataeque adipiscendae satis esse possit, quanto iustius talibus divini honores decernerentur! Quanto melius et honestius in Platonis templo libri eius legerentur quam in templis daemonum Galli absciderentur, molles consecrarentur,
insani secarentur, et quidquid aliud vel crudele vel turpe, vel turpiter crudele vel crudeliter turpe in sacris talium deorum celebrari solet! Quanto satius erat ad erudiendam iustitia iuventutem publice</p>
</section><notes></notes></section>