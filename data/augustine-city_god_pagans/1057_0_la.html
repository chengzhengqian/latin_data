<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VI</h3>
<span class="label"><span class="italic">Qualis intellegenda sit esse locutio, qua Deus angelis loquitur.</span></span>
<p><span class="sc">Poterat</span> et illud, quando factus est homo, de angelis intellegi quod dictum est: <span class="italic">Faciamus hominem,</span> quia non dixit: “Faciam”; sed quia sequitur ad <span class="italic">imaginem nostram,</span> nec fas est credere ad imaginem angelorum hominem factum aut eandem esse imaginem
angelorum et Dei, recte illic intellegitur pluralitas trinitatis. Quae tamen trinitas quia unus Deus est, etiam cum dixisset: “<span class="italic">Faciamus,</span>” “<span class="italic">Et fecit,</span> inquit, <span class="italic">Deus hominem ad imaginem Dei,</span>” non dixit “fecerunt dii” aut “ad imaginem deorum.”</p>
<p>Poterat et hic eadem intellegi trinitas, tamquam Pater dixerit ad Filium et Spiritum sanctum: <span class="italic">Venite, et descendentes confundamus ibi linguam eorum,</span> si aliquid esset quod angelos prohiberet intellegi. Quibus potius convenit venire ad Deum motibus sanetis, hoc est cogitationibus piis, quibus ab eis consulitur incommutabilis Veritas, tamquam lex aeterna in illa eorum curia superna. Neque enim sibi ipsi sunt veritas, sed creatricis participes Veritatis
ad illam moventur, tamquam ad fontem vitae, ut quod non habent ex se ipsis, capiant ex ipsa. Et eorum stabilis est iste motus, quo veniunt qui non recedunt.</p>
</section><notes></notes></section>