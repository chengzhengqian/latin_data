<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

non continuo, quicumque principes vel duces sunt etiam reges dici possunt, quod iste Aristobulus fuit.</p>
<p>Cui successit Alexander, etiam ipse rex et pontifex, qui crudeliter in suos regnasse traditur. Post hunc uxor eius Alexandra regina Iudaeorum fuit, ex cuius tempore deinceps mala sunt eos secuta graviora. Filii quippe huius Alexandrae Aristobulus et Hyrcanus
inter se de imperio dimicantes vires adversus Israeliticam gentem provocavere Romanas. Hyrcanus
namque ab eis contra fratrem poposcit auxilium.
Tunc iam Roma subiugaverat Africam, subiugaverat
Graeciam lateque etiam aliis orbis partibus imperans tamquam se ipsa non valens ferre sua se quodam modo magnitudine fregerat. Pervenerat quippe ad seditiones domesticas graves atque inde ad bella socialia moxque civilia, tantumque se comminuerat
et adtriverat ut ei mutandus rei publicae status quo regeretur regibus immineret. Pompeius ergo, populi Romani praeclarissimus princeps, Iudaeam cum exercitu ingressus civitatem capit, templum reserat, non devotione supplicis sed iure victoris, et ad sancta sanctorum, quo nisi summum sacerdotem non licebat intrare, non ut venerator sed ut profanator accedit; confirmatoque Hyrcani pontificatu
et subiugatae genti inposito custode Antipatro,
quos tunc procuratores vocabant, vinctum secum Aristobulum ducit. Ex illo Iudaei etiam tributarii Romanorum esse coeperunt. Postea Cassius
etiam templum expoliavit. Deinde post paucos


</p></section><notes></notes></section>