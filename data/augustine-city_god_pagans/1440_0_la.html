<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quia ipse genus humanum potuit tenere captivum; vasa vero eius quae fuerat erepturus fideles suos futuros, quos ille in diversis peccatis atque impietatibus
possidebat. Ut ergo alligaretur hic fortis, propterea vidit iste apostolus in apocalypsi <span class="italic">angelum descendentem de caelo, habentem clavem abyssi et catenam in manu sua. Et tenuit</span>, inquit, <span class="italic">draconem illum serpentem
antiquum, qui cognominatus est diabolus et satanas, et alligavit illum mille annis</span>, hoc est, eius potestatem ab eis seducendis ac possidendis qui fuerant liberandi cohibuit atque frenavit. Mille autem anni duobus modis possunt, quantum mihi occurrit, intellegi: aut quia in ultimis annis mille ista res agitur, id est sexto annorum miliario tamquam sexto die, cuius nunc spatia posteriora volvuntur, secuturo deinde sabbato quod non habet vesperam, requie scilicet sanctorum quae non habet finem, ut huius miliarii tamquam diei novissimam partem quae remanebat usque ad terminum saeculi, mille annos appellaverit eo loquendi modo quo pars significatur a toto; aut certe mille annos pro annis omnibus huius saeculi posuit, ut perfecto numero notaretur ipsa temporis
plenitudo. Millenarius quippe numerus denarii numeri quadratum solidum reddit. Decem quippe deciens ducta fiunt centum, quae iam figura quadrata, sed plana est; ut autem in altitudinem surgat et solida fiat, rursus centum deciens multiplicantur, et mille sunt. Porro si centum ipsa pro universitate aliquando ponuntur, quale illud est quod Dominus


</p></section><notes></notes></section>