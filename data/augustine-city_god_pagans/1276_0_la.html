<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXX</h3>
<span class="label"><span class="italic">Quae Michaeas et Ionas et Ioel novo testamento congruentia prophetaverint.</span></span>
<p><span class="sc">Michaeas</span> propheta Christum in figura ponens magni cuiusdam montis haec loquitur: <span class="italic">Erit in novissimis diebus manifestus mons Domini, paratus super vertices montium et exaltabitur super colles. Et festinabunt
ad eum plebes, et ibunt gentes multae et dicent: Venite, ascendamus in montem Domini et in domum Dei Iacob, et ostendet nobis viam suam, et ibimus in semitis eius; quia ex Sion procedet lex et verbum Domini ex Hierusalem. Et iudicabit inter plebes multas, et redarguet gentes potentes usque in longinquum.</span> Praedicens iste propheta et locum in quo natus est Christus: <span class="italic">Et tu,</span> inquit, <span class="italic">Bethleem, domus Ephrata, minima es, ut sis in milibus Iuda; ex te mihi prodiet, ut sit inprincipem Israel; et egressus eius ab initio et ex diebus aeternitatis. Propterea dabit eos usque ad tempus parturientis, pariet, et residui fratres eius convertentur ad filios Israel. Et stabit et videbit et pascet gregem suum in virtute Domini, et in honore nominis Domini Dei sui erunt; quoniam nunc magnificabitur usque ad summum terrae.</span></p>
<p>Ionas autem propheta non tam sermone Christum,



</p></section><notes></notes></section>