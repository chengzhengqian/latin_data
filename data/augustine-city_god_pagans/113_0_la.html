<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">rem populi esse negare non possumus. Si autem hoc nomen, quod alibi aliterque vulgatum est, ab usu nostrae locutionis est forte remotius, in ea certe civitate est vera iustitia, de qua scriptura sancta dicit: <span class="italic">Gloriosa dicta sunt de te, civitas Dei.</span></p>
<h3>XXII</h3>
<span class="label"><span class="italic">Quod diis Romanorum nulla umquam cura fuerit, ne malis moribus res publica deperiret.</span></span>
<p><span class="sc">Sed</span> quod pertinet ad praesentem quaestionem, quamlibet laudabilem dicant istam fuisse vel esse rem publicam, secundum eorum auctores doctissimos iam longe ante Christi adventum pessima ac flagitiosissima facta erat; immo vero nulla erat atque omnino perierat perditissimis moribus. Ut ergo non periret, dii custodes eius populo cultori suo dare praecipue vitae ac morum praecepta debuerunt, a quo tot templis, tot sacerdotibus et sacrificiorum generibus, tam multiplicibus variisque sacris, tot festis sollemnitatibus,
tot tantorumque ludorum celebritatibus colebantur;
ubi nihil daemones nisi negotium suum egerunt, non curantes quem ad modum illi viverent, immo curantes ut etiam perdite viverent, dum tamen honori suo illa omnia metu subditi ministrarent.</p>
<p>Aut si dederunt, proferatur ostendatur legatur, quas deorum leges illi civitati datas contempserint</p>
</section><notes></notes></section>