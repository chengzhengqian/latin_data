<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">annos</span>), <span class="italic">et genuit Enos</span>, quis possit nisi inconsideratus adseverare hunc eius primogenitum fuisse, ut admirantes
merito requiramus quo modo per tot annos inmunis fuerit a conubio sine ullo proposito continentiae
vel non genuerit coniugatus, quando quidem
etiam de ipso legitur: <span class="italic">Et genuit filios et filias, et fuerunt omnes dies Seth duodecim et nongenti anni, et mortuus est?</span></p>
<p>Atque ita deinceps quorum anni commemorantur, nec filios filiasque genuisse reticentur. Ac per hoc non apparet omnino utrum qui nominatur genitus ipse fuerit primogenitus. Immo vero, quoniam credibile non est patres illos aetate tam longa aut inpuberes fuisse aut coniugibus caruisse vel fetibus, nec illos eorum filios primos eis natos fuisse credibile est. Sed cum sacrae scriptor historiae ad ortum vitamque Noe, cuius tempore diluvium factum est, per successiones generationum notatis temporibus intenderet pervenire, eas utique commemoravit, non quae primae suis parentibus fuerint, sed quae in propagationis ordinem venerint.</p>
<p>Exempli gratia, quo id fiat apertius, aliquid interponam
unde nullus ambigat fieri potuisse quod dico. Evangelista Matthaeus generationem dominicae carnis
per seriem parentum volens commendare memoriae,
ordiens a patre Abraham atque ad David primitus ut perveniret intendens: <span class="italic">Abraham</span>, inquit,



</p></section><notes></notes></section>