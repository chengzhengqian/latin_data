<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

transierint, mutasse quaedam in codicibus suis ut nostris minueretur auctoritas.</p>
<p>Hanc opinionem vel suspicionem accipiat quisque ut putaverit. Certum est tamen non vixisse Mathusalam
post diluvium sed eodem anno fuisse defunctum,
si verum est quod de numero annorum in Hebraeis codicibus invenitur. De illis autem septuaginta
interpretibus quid mihi videatur suo loco diligentius inserendum est, cum ad ipsa tempora, quantum necessitas huius operis postulat, commemoranda,
adiuvante Domino, venerimus. Praesenti
enim sufficit quaestioni secundum utrosque codices tam longas habuisse vitas illius aevi homines ut posset aetate unius, qui de duobus quos solos terra tunc habuit parentibus primus est natus, ad constituendam
etiam civitatem multiplicari genus humanum.</p>
<h3>XII</h3>
<span class="label"><span class="italic">De opinione eorum qui primorum temporum homines tam
 longaevos quam scribitur fuisse non credunt.</span></span>
<p><span class="sc">Neque</span> enim ullo modo audiendi sunt qui putant aliter
annos illis temporibus conputatos, id est tantae brevitatis ut unus annus noster decem illos habuisse credatur. Quapropter, inquiunt, cum audierit quisque
vel legerit nongentos annos quemque vixisse, debet intellegere nonaginta; decem quippe illi anni unus est noster et decem nostri centum illi fuerunt.


</p></section><notes></notes></section>