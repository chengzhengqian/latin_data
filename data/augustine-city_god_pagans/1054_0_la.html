<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ranarum ac lucustarum in plagis quibus Aegyptii percussi sunt per Moysen.</p>
<p>Quid autem factura fuerat humana et vana praesumptio, cuiuslibet et quantumlibet in caelum adversus Deum altitudinem molis extolleret, quando montes transcenderet universos, quando spatium nebulosi aeris huius evaderet? Quid denique noceret
Deo quantacumque vel spiritalis vel corporalis elatio? Tutam veramque in caelum viam molitur humilitas, sursum levans cor ad Dominum, non contra Dominum, sicut dictus est gigans iste <span class="italic">venator contra Dominum.</span> Quod non intellegentes nonnulli ambiguo
Graeco falsi sunt, ut non interpretarentur contra <span class="italic">Dominum,</span> sed <span class="italic">ante Dominum;</span> ἐναντίον quippe et contra et ante significat. Hoc enim verbum est in psalmo: <span class="italic">Et ploremus ante Dominum qui nos fecit</span> ; et hoc verbum est etiam in libro Iob, ubi scriptum est: <span class="italic">In furorem erupisti contra Dominum.</span> Sic ergo intellegendus est gigans iste <span class="italic">venator contra Dominum.</span> Quid autem hic significatur hoc nomine, quod est <span class="italic">venator,</span> nisi animalium terrigenarum deceptor oppressor extinctor? Erigebat ergo cum suis populis turrem contra Deum, qua est impia significata superbia.
Merito autem malus punitur affectus, etiam cui non succedit effectus. Genus vero ipsum poenae quale fuit? Quoniam dominatio imperantis in lingua


</p></section><notes></notes></section>