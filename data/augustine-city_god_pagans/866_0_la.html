<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXIV</h3>
<span class="label"><span class="italic">Qualiter accipienda sit vel illa insufflatio Dei qua primus homo factus est in animam viventem vel illa quam Dominus fecit dicens discipulis suis: Accipite Spiritum sanctum.</span></span>
<p><span class="sc">Unde</span> et illud parum considerate quibusdam visum est, in eo quod legitur: <span class="italic">Inspiravit Deus in faciem eius spiritum vitae, et factus est homo in animam viventem,</span> non tunc animam primo homini datam, sed eam quae iam inerat Spiritu sancto vivificatam, Movet enim eos quod Dominus Iesus, posteaquam resurrexit a mortuis, insufflavit dicens discipulis suis: <span class="italic">Accipite Spiritum sanctum.</span></p>
<p>Unde tale aliquid factum existimant quale tunc factum est, quasi et hic secutus evangelista dixerit: Et facti sunt in animam viventem. Quod quidem si dictum esset, hoc intellegeremus, quod animarum quaedam vita sit Spiritus Dei, sine quo animae rationales mortuae deputandae sunt, quamvis earum praesentia vivere corpora videantur. Sed non ita factum, quando est conditus homo, satis ipsa libri verba testantur, quae ita se habent: <span class="italic">Et formavit Deus hominem pulverem de terra.</span></p>
<p>Quod quidam planius interpretandum putantes





</p></section><notes></notes></section>