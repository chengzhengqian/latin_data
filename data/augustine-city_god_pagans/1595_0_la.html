<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXVI</h3>
<span class="label"><span class="italic">Quid sit in fundamento habere Christum et quibus spondeatur salus quasi per ignis usturam.</span></span>
<p><span class="sc">Sed</span> habent, inquiunt, Christiani catholici in fundamento
Christum, a cuius unitate non recesserunt, tametsi huic fundamento superaedificaverunt quamlibet
pessimam vitam, velut ligna, fenum, stipulam. Recta itaque fides, per quam Christus est fundamentum,
quamvis cum damno, quoniam illa quae superaedificata sunt exurentur, tamen poterit eos quandoque ab illius ignis perpetuitate salvare. Respondeat eis breviter apostolus Iacobus: <span class="italic">Si quis dicat se fidem habere, opera autem non habeat, numquid poterit fides salvare eum?</span> Et quis est, inquiunt, de quo dicit apostolus Paulus: <span class="italic">Ipse autem salvus erit, sic tamen quasi per ignem?</span> Simul quis iste sit, inquiramus.
Hunc tamen non esse certissimum est, ne duorum apostolorum sententias mittamus in rixam, si unus dicit: “Etiamsi mala opera quis habuerit, salvabit eum per ignem fides”; alius autem: <span class="italic">Si opera non habeat, numquid poterit fides salvare eum?</span></p>
<p>Inveniemus ergo quis possit salvari per ignem si prius invenerimus quid sit habere in fundamento Christum. Quod ut de ipsa similitudine quantocius advertamus: nihil in aedificio praeponitur fundamento;
quisquis itaque sic habet in corde Christum ut ei terrena et temporaria nec ea quae licita sunt atque concessa praeponat, fundamentum habet Christum. Si autem praeponit, etsi videatur habere



</p></section><notes></notes></section>