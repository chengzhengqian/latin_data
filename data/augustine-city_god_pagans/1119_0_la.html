<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXXIV</h3>
<span class="label"><span class="italic">Quid intellegendum sit in eo, quod Abraham post mortem Sarrae Cetturam accepit uxorem.</span></span>
<p><span class="sc">Quid</span> autem sibi vult quod Abraham post mortem Sarrae Cetturam duxit uxorem? Ubi absit ut incontinentiam
suspicemur, praesertim in illa iam aetate et in illa fidei sanctitate. An adhuc procreandi
filii quaerebantur, cum iam Deo promittente tanta multiplicatio filiorum ex Isaac per stellas caeli et harenam terrae fide probatissima teneretur? Sed profecto si Agar at Ismael, doctore apostolo, significaverunt carnales veteris testamenti, cur non etiam Cettura et filii eius significent carnales qui se ad testamentum novum existimant pertinere? Ambae quippe et uxores Abrahae et concubinae sunt appellatae; Sarra vero numquam dicta est concubina. Nam et quando data est Agar Abrahae, ita scriptum est: <span class="italic">Et adprehendit Sara uxor Abram Agar Aegyptiam ancillam suam post decem annos, quam habitaverat Abram in terra Chanaan, et dedit eam Abram viro suo ipsi uxorem.</span> De Cettura autem, quam post obitum Sarrae accepit, sic legitur: <span class="italic">Adiciens autem Abraham sumpsit uxorem, cui nomen Cettura.</span> 
Ecce ambae dicuntur uxores; ambae porro concubinae fuisse reperiuntur, postea dicente scriptura: <span class="italic">Dedit autem Abraham omnem censum suum


</span></p></section><notes></notes></section>