<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nisi ut debelletur inperitia et prava cupiditas infrenetur, cum quibus malis in hoc saeculum venimus? Quid est enim quod cum labore meminimus, sine labore obliviscimur cum labore discimus, sine labore nescimus; cum labore strenui, sine labore inertes sumus? Nonne hinc apparet in quid velut pondere suo proclivis et prona sit vitiosa natura, et quanta ope ut hinc liberetur indigeat? Desidia, segnitia, pigritia, neglegentia vitia sunt utique quibus labor fugitur, cum labor ipse, etiam qui est utilis, poena sit.</p>
<p>Sed praeter pueriles poenas, sine quibus disci non potest quod maiores volunt—qui vix aliquid utiliter volunt—quot et quantis poenis genus agitetur humanum, quae non ad malitiam nequitiamque iniquorum, sed ad condicionem pertinent miseriamque
communem, quis ullo sermone digerit? quis ulla cogitatione conprehendit? Quantus est metus, quanta calamitas ab orbitatibus atque luctu, a damnis et damnationibus, a deceptionibus et mendaciis
hominum, a suspicionibus falsis, ab omnibus violentis facinoribus et sceleribus alienis! quando quidem ab eis et depraedatio et captivitas, et vincla et carceres, et exilia et cruciatus, et amputatio membrorum et privatio sensuum, et oppressio corporis
ad obscenam libidinem opprimentis explendam et alia multa horrenda saepe contingunt.</p>
<p>Quid? ab innumeris casibus quae forinsecus corpori
formidantur—aestibus et frigoribus, tempestatibus
imbribus adluvionibus, coruscatione tonitru, grandine fulmine, motibus hiatibusque terrarum,
</p></section><notes></notes></section>