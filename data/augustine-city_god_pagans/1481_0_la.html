<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">qui reliqui sumus in adventum Domini, non praeveniemus eos qui ante dormierunt; quoniam ipse Dominus in iussu et in voce archangeli et in tuba Dei descendet de caelo, et mortui in Christo resurgent primo; deinde nos viventes, qui reliqui sumus, simul cum illis rapiemur in nubibus in obviam Christo in aera, et ita semper cum Domino erimus.</span> Haec verba apostolica resurrectionem mortuorum futuram, quando veniet Christus, utique ad vivos et mortuos iudicandos,praeclarissime ostendunt.</p>
<p>Sed quaeri solet, utrum illi quos hic viventes inventurus
est Christus, quorum personam in se atque illos qui tunc secum vivebant transfigurabat apostolus,
numquam omnino morituri sint, an ipso temporis
puncto quo cum resurgentibus rapientur in nubibus in obviam Christo in aera ad inmortalitatem per mortem mira celeritate transibunt. Neque enim dicendum est fieri non posse ut, dum per aera in sublime portantur, in illo spatio et moriantur et revivescant. Quod enim ait: <span class="italic">Et ita semper cum Domino erimus</span>, non sic accipiendum est tamquam in aere nos dixerit semper cum Domino esse mansuros, quia nec ipse utique ibi manebit, quia veniens transiturus
est; venienti quippe ibitur obviam, non manenti; sed <span class="italic">ita cum Domino erimus</span>, id est, sic erimus habentes corpora sempiterna ubicumque cum illo fuerimus. Ad hunc autem sensum, quo existimemus etiam illos quos hic vivos inventurus est Dominus in ipso parvo spatio et passuros mortem et accepturos


</p></section><notes></notes></section>