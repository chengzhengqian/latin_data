<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quod videtur quasi magnum extitisse portentum, quale aut quantum est ad demonstrandum deum? Certe enim etsi non meretrix fuit lupa illa, sed bestia, cum commune fuerit ambobus, frater tamen eius non habetur deus. Quis autem prohibitus est aut Romulum aut Herculem aut alios tales homines deos dicere, et mori maluit quam non dicere? Aut vero aliqua gentium coleret inter deos suos Romulum, nisi Romani nominis metus cogeret? Quis porro numeret quam multi quantalibet saevitia crudelitatis occidi quam Christum Deum negare maluerunt? Proinde metus quamlibet levis indignationis, quae ab animis Romanorum si non fieret posse putabatur existere, compellebat aliquas civitates positas sub iure Romano tamquam deum colere Romulum. A Christo autem Deo non solum colendo verum etiam confitendo tantam per orbis terrae populos martyrum multitudinem metus revocare non potuit non levis offensionis animorum, sed inmensarum variarumque poenarum et ipsius mortis, quae plus ceteris formidatur.
Neque tunc civitas Christi, quamvis adhuc peregrinaretur in terris et haberet tamen magnorum agmina populorum, adversus impios persecutores suos pro temporali salute pugnavit; sed potius, ut obtineret aeternam, non repugnavit. Ligabantur, includebantur, caedebantur, torquebantur, urebantur,


</p></section><notes></notes></section>