<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

de societate viventium? Quod est autem de ista civitate mortali homines supplicio primae mortis, hoc est de illa civitate inmortali homines supplicio secundae mortis auferre. Sicut enim non efficiunt leges huius civitatis ut in eam quisque revocetur occisus, sic nec illius, ut in vitam revocetur aeternam secunda morte damnatus.</p>
<p>Quo modo ergo verum est, inquiunt quod ait Christus vester: <span class="italic">In qua mensura mensi fueritis, in ea remetietur vobis,</span> si temporale peccatum supplicio punitur aeterno? Nec adtendunt non propter aequale temporis spatium sed propter vicissitudinem mali, id est ut qui mala fecerit mala patiatur, eandem dictam fuisse mensuram. Quamvis hoc in ea re proprie possit accipi de qua Dominus cum hoc diceret loquebatur, id est de iudiciis et condemnationibus. Proinde qui iudicat et condemnat iniuste, si iudicatur et condemnatur iuste, in eadem mensura recipit, quamvis non hoc quod dedit. Iudicio enim fecit, iudicio patitur; quamvis fecerit damnatione quod iniquum est, patiatur damnatione quod iustum est.</p>
</section><notes></notes></section>