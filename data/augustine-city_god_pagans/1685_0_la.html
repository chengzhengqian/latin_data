<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

membra nostra exhibeantur iniquitatis arma peccato, ne oculus sequatur concupiscentiam, ne vindicandi cupiditas vincat, ne in eo quod male delectat vel visio vel cogitatio remoretur, ne inprobum aut indecens verbum libenter audiatur, ne fiat quod non licet etiamsi libet, ne in hoc bello laborum periculorumque
plenissimo vel de viribus nostris speretur facienda victoria vel viribus nostris facta tribuatur, sed eius gratiae de quo ait apostolus: <span class="italic">Gratias autem Deo, qui dat nobis victoriam per Dominum nostrum Iesum Christum;</span> qui et alio loco: <span class="italic">In his,</span> inquit, <span class="italic">omnibus supervincimus per eum qui dilexit nos</span>â€”sciamus tamen, quantalibet virtute proeliandi vitiis repugnemus
vel etiam vitia superemus et subiugemus, quamdiu sumus in hoc corpore nobis deesse non posse unde dicamus Deo: <span class="italic">Dimitte nobis debita nostra.</span> In illo autem regno, ubi semper cum corporibus inmortalibus
erimus, nec proelia nobis erunt ulla nec debita. Quae nusquam et numquam essent, si natura nostra sicut recta creata est permaneret. Ac per hoc etiam noster iste conflictus, in quo periclitamur
et de quo nos victoria novissima cupimus liberari, ad vitae huius mala pertinet, quam tot tantorumque testimonio malorum probamus esse damnatam.</p>
</section><notes></notes></section>