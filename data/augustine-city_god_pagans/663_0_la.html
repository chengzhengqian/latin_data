<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

receptum hoc donum Dei et nondum in suam notitiam fuisse perlatum. Neque enim propterea verum non esse iudicavit quia nondum in fidem suam receptum fuerat vel in notitiam nondum pervenerat.</p>
<p>Haec est, inquam, liberandorum credentium universalis via, de qua fidelis Abraham divinum accepit oraculum: <span class="italic">In semine tuo benedicentur omnes gentes.</span> Qui fuit quidem gente Chaldaeus, sed ut talia pro-missa perciperet et ex illo propagaretur semen dispositum per angelos in manu Mediatoris, in quo esset ista liberandae animae universalis via, hoc est omnibus gentibus data, iussus est discedere de terra sua et de cognatione sua et de domo patris sui.</p>
<p>Tunc ipse primitus a Chaldaeorum superstitionibus liberatus unum verum Deum sequendo coluit, cui haec promittenti fideliter credidit. Haec est universalis via, de qua in sancta prophetia dictum est: <span class="italic">Deus misereatur nostri et benedicat nos; inluminet vultum suum super nos, ut cognoscamus in terra viam tuam, in omnibus gentibus salutare tuum.</span> Unde tanto post ex Abrahae semine carne suscepta de se ipso ait ipse Salvator: <span class="italic">Ego sum via, veritas et vita.</span></p>
<p>Haec est universalis via de qua tanto ante prophetatum est: <span class="italic">Erit in novissimis diebus manifestus</span>
</p></section><notes></notes></section>