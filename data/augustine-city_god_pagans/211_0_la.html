<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">scriptura divina: <span class="italic">A quo enim quis</span>, inquit, <span class="italic">devictus est, huic et servus addictus est.</span></p>
<h3>IV</h3>
<span class="label"><span class="italic">Quam similia sint latrociniis regna absque iustitia.</span></span>
<p><span class="sc">Remota</span> itaque iustitia quid sunt regna nisi magna latrocinia? Quia et latrocinia quid sunt nisi parva regna?
Manus et ipsa hominum est, imperio principis regitur, pacto societatis astringitur, placiti lege praeda dividitur. Hoc malum si in tantum perditorum
hominum accessibus crescit ut et loca teneat, sedes constituat, civitates occupet, populos subiuget, evidentius regni nomen adsumit, quod ei iam in manifesto confert non dempta cupiditas, sed addita inpunitas. Eleganter enim et veraciter Alexandro illi Magno quidam comprehensus pirata respondit. Nam cum idem rex hominem interrogaret, quid ei videretur, ut mare haberet infestum, ille libera contumacia: Quod tibi, inquit, ut orbem terrarum; sed quia id ego exiguo navigio facio, latro vocor; quia tu magna classe, imperator.</p>
<h3>V</h3>
<span class="label"><span class="italic">De fugitivis gladiatoribus, quorum potentia similis fuerit regiae dignitati.</span></span>
<p><span class="sc">Proinde</span> omitto quaerere quales Romulus congregaverit,
quoniam multum eis consultum est ut ex illa</p>
</section><notes></notes></section>