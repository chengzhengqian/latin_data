<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

dominio possessorum, sed, sicut ait quidam Latini eloquii magnus auctor:</p>
<blockquote><p>
<span class="line">Urbs antiqua fuit, Tyrii tenuere coloni.</span><span class="linebreak"></span></p></blockquote>
<p class="noindent">Ab incolendo enim colonos vocavit, non ab agricultura.
Hinc et civitates a maioribus civitatibus velut populorum examinibus conditae coloniae nuncupantur.
Ac per hoc cultum quidem non deberi nisi Deo propria quadam notione verbi huius omnino verissimum est; sed quia et aliarum rerum dicitur cultus, ideo Latine uno verbo significari cultus Deo debitus non potest.</p>
<p>Nam et ipsa religio quamvis distinctius non quemlibet,
sed Dei cultum significare videatur—unde isto nomine interpretati sunt nostri eam quae Graece θρησκεία dicitur—tamen quia Latina loquendi consuetudine,
non inperitorum, verum etiam doctissimorum,
et cognationibus humanis atque adfinitatibus et quibusque necessitudinibus dicitur exhibenda religio, non eo vocabulo vitatur ambiguum cum de cultu deitatis vertitur quaestio, ut fidenter dicere valeamus religionem non esse nisi cultum Dei, quoniam videtur hoc verbum a significanda observantia
propinquitatis humanae insolenter auferri.</p>
<p>Pietas quoque proprie Dei cultus intellegi solet,
</p></section><notes></notes></section>