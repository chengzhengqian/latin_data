<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

et ceterae figurae naturales, quas videmus in rebus quibusque nascentibus non extrinsecus adhiberi, sed intima Creatoris potentia, qui dixit: <span class="italic">Caelum et terram ego impleo</span>, et cuius sapientia est quae <span class="italic">adtingit a fine usque ad finem fortiter et disponit omnia suaviter.</span> <a class="footnoteLink" href="#note_LCL414_120_1" id="target_note_LCL414_120_1"><sup>1</sup></a> Proinde facti primitus angeli cuius modi ministerium praebuerint Creatori cetera facienti nescio. Nec tribuere illis audeo quod forte non possunt, nec debeo derogare quod possunt. Creationem tamen conditionemque omnium naturarum, qua fit ut omnino naturae sint, eis quoque faventibus illi Deo tribuo cui se etiam ipsi debere quod sunt cum gratiarum actione noverunt.</p>
<p>Non solum igitur agricolas non dicimus fructuum quorumque creatores, cum legamus: <span class="italic">Neque qui plantat est aliquid neque qui rigat, sed qui incrementum dat Deus</span>, sed ne ipsam quidem terram, quamvis mater omnium fecunda videatur quae germinibus erumpentia
promovet et fixa radicibus continet, cum itidem legamus: <span class="italic">Deus illi dat corpus quo modo voluerit et unicuique seminum proprium corpus.</span> Ita nec feminam sui puerperii creatricem appellare debemus sed potius illum qui cuidam famulo suo dixit: <span class="italic">Priusquam te formarem in utero, novi te.</span> Et quamvis anima sic vel sic affecta praegnantis valeat aliquibus velut induere
qualitatibus fetum, sicut de virgis variatis fecit







</p></section><notes><section class="footnotes"><ul><li class="note" id="note_LCL414_120_1"><a class="footnoteCrossrefLink" href="#target_note_LCL414_120_1" title="Click to highlight in text"><sup class="lineRef">1</sup>suaviter <span class="italic">most MSS., Vulg.</span> : sapienter <span class="italic">V. The Septuagint reads here</span> : χρηστῶς.</a></li><script type="text/javascript">document.getElementById('note_LCL414_120_1').style.display = "none";</script></ul></section></notes></section>