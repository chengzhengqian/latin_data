<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

mali nec saltem falso sint beati sed apertissime miserrimi appareant, et boni nulla temporali saltem miseria laborent sed clara ac sempiterna beatitudine perfruantur. Dixerat quippe istorum talia quaedam verba etiam superius dicentium: <span class="italic">Omnis qui facit malum bonus est in conspectu Domini, et tales ei placent.</span> Ad haec, inquam, contra Deum murmura pervenerunt
legem Moysi accipiendo carnaliter. Unde et ille in psalmo septuagensimo secundo paene commotas
dicit fuisse pedes suos et effusos gressus suos, utique in lapsum, quia zelavit in peccatoribus, pacem peccatorum intuens, ita ut inter cetera diceret: <span class="italic">Quo modo scivit Deus, et si est scientia in Altissimo?</span> diceret etiam: <span class="italic">Numquid vano iustificavi cor meum et lavi in innocentibus manus meas?</span> Ut autem solveret hanc difficillimam quaestionem, quae fit cum videntur boni esse miseri et felices mali: Hoc, inquit, <span class="italic">labor est ante me, donec introeam in sanctuarium Dei et intellegam in novissima.</span> Iudicio quippe novissimo non sic erit; sed in aperta iniquorum miseria et aperta felicitate iustorum longe quam nunc est aliud apparebit.</p>
</section><notes></notes></section>