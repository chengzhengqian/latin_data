<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">existimaret; scaenicus autem ludendo potius delectaret
quam fallendo deciperet.</p>
<h3>XI</h3>
<span class="label"><span class="italic">Quid de Iudaeis Seneca senserit</span></span>
<p><span class="sc">Hic</span> inter alias civilis theologiae superstitiones reprehendit etiam sacramenta Iudaeorum et maxime sabbata, inutiliter eos facere adfirmans quod per illos singulos septenis interpositos dies septimam fere partem aetatis suae perdant vacando et multa in tempore urgentia non agendo laedantur. Christianos tamen iam tunc Iudaeis inimicissimos in neutram partem commemorare ausus est, ne vel laudaret contra suae patriae veterem consuetudinem, vel reprehenderet contra propriam forsitan voluntatem. De illis sane Iudaeis cum loqueretur, ait: “Cum interim usque eo sceleratissimae gentis consuetudo convaluit ut per omnes iam terras recepta sit; victi victoribus leges dederunt.” Mirabatur haec dicens et quid divinitus ageretur ignorans subiecit plane sententiam qua significaret quid de illorum sacramentorum
ratione sentiret. Ait enim: “Illi tamen causas ritus sui noverunt; maior pars populi facit quod cur faciat ignorat.” Sed de sacramentis Iudaeorum, vel cur vel quatenus instituta sint auctoritate</p>
</section><notes></notes></section>