<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

dixisset: <span class="italic">Et ossa vestra ut herba exorientur</span>, ut resurrectionem
carnis quidem sed tamen bonorum se nunc commemorare monstraret, adiunxit: <span class="italic">Et cognoscetur manus Domini colentibus eum.</span> Quid est hoc nisi manus distinguentis cultores suos a contemptoribus suis? De quibus sequentia contexens: <span class="italic">Et comminabitur</span>, inquit, <span class="italic">contumacibus</span>, sive, ut ait alius interpres, <span class="italic">incredulis.</span> Nec tunc comminabitur, sed quae nunc dicuntur minaciter tunc efficaciter implebuntur. <span class="italic">Ecce enim Dominus,</span> inquit, <span class="italic">ut ignis veniet et ut tempestas currus eius, reddere in indignatione vindictam et vastationem
in flamma ignis. In igne enim Domini iudicabitur omnis terra et in gladio eius omnis caro; multi vulnerati erunt a Domino.</span> Sive igne sive tempestate sive gladio poenam iudicii significat; quando quidem ipsum Dominum quasi ignem dicit esse venturum, eis profecto
quibus poenalis erit eius adventus. Currus vero eius (nam pluraliter dicti sunt) angelica ministeria non inconvenienter accipimus. Quod autem ait omnem terram et omnem carnem in eius igne et gladio iudicari, non etiam hic spiritales intellegamus et sanctos, sed terrenos atque carnales, de qualibus dictum est: <span class="italic">Qui terrena sapiunt</span>, et: <span class="italic">Sapere secundum carnem mors est</span> ; et quales omnino caro appellantur a Domino, ubi dicit: <span class="italic">Non permanebit spiritus meus in hominibus istis, quoniam caro sunt.</span></p>
<p>Quod vero hic positum est: <span class="italic">Multi vulnerati erunt a Domino</span>, isto fiet vulnere mors secunda. Potest




</p></section><notes></notes></section>