<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>De quo iudicio consequenter adiunxit atque ait: <span class="italic">Et potestatem dedit ei iudicium facere, quia filius hominis est.</span> Hic ostendit quod in ea carne veniet iudicaturus in qua venerat iudicandus. Ad hoc enim ait: Quoniam<span class="italic"> filius hominis est.</span> Ac deinde subiungens unde agimus: <span class="italic">Nolite, inquit, mirari hoc, quia veniet hora in qua omnes qui in monumentis sunt audient vocem eius et procedent, qui bona fecerunt in resurrectionem vitae, qui vero mala egerunt in resurrectionem iudicii.</span> Hoc est illud iudicium quod paulo ante, sicut nunc, pro damnatione posuerat dicens: <span class="italic">Qui verbum meum audit et credit ei qui misit me habet vitam aeternam et in iudicium non venit, sed transiit a morte in vitam</span>, id est, pertinendo ad primam resurrectionem, qua nunc transitur a morte ad vitam, in damnationem non veniet, quam significavit appellatione iudicii, sicut etiam hoc loco ubi ait: <span class="italic">Qui mala egerunt in resurrectionem
iudicii</span>, id est damnationis. Resurgat ergo in prima qui non vult in secunda resurrectione damnari. <span class="italic">Venit enim hora, et nunc est, quando mortui audient vocem filii Dei, et qui audierint vivent</span>, id est, in damnationem
non venient, quae secunda mors dicitur; in quam mortem post secundam, quae corporum futura est, resurrectionem praecipitabuntur qui in prima, quae animarum est, non resurgunt. <span class="italic">Veniet enim hora</span> (ubi non ait: <span class="italic">Et nunc est</span>, quia in fine erit saeculi, hoc




</p></section><notes></notes></section>