<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

habere coeperant, quibus inter se rixantibus eo modo familiarum suarum pugnacem discordiam vitaverunt. Poterat quippe hinc, ut sunt humana, etiam inter ipsos aliqua rixa consurgere. Proinde hoc malum praecaventis Abrahae verba ista sunt ad Loth: <span class="italic">Non sit rixa inter me et te, et inter pastores meos et inter pastores tuos, quia homines fratres nos sumus. Nonne ecce tota terra ante te est? Discede a me; si tu in sinistram, ego in dextram; vel si tu in dextram, ego in sinistram.</span> Hinc fortassis effecta est inter homines pacifica consuetudo ut, quando terrenorum aliquid partiendum est, maior dividat, minor eligat.</p>
<h3>XXI</h3>
<span class="label"><span class="italic">De tertia promissione Dei qua terram Chanaan Abrahae et semini eius in perpetuum pollicetur.</span></span>
<p><span class="sc">Cum</span> ergo digressi essent separatimque habitarent Abraham et Loth necessitate sustentandae familiae, non foeditate discordiae, et Abraham in terra Chanaan, Loth autem esset in Sodomis, oraculo tertio dixit Dominus ad Abraham: <span class="italic">Respiciens oculis tuis vide a loco in quo nunc tu es ad aquilonem et Africum et orientem et mare, quia omnem terram quam tu vides tibi dabo eam et semini tuo usque in saeculum, et faciam semen tuum tamquam harenam terrae. Si potest aliquis</span>
</p></section><notes></notes></section>