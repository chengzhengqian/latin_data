<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

non de his quae condidit, sed de se ipso verissimum largitorem.</p>
<p>Eius enim propheta veracissimus ait: <span class="italic">Mihi autem adhaerere Deo bonum est.</span> De fine boni namque inter philosophos quaeritur, ad quod adipiscendum omnia officia referenda sunt. Nec dixit iste: Mihi autem divitiis abundare bonum est, aut insigniri purpura et sceptro vel diademate excellere, aut, quod nonnulli etiam philosophorum dicere non erubuerunt: Mihi voluptas corporis bonum est; aut quod melius velut meliores dicere visi sunt: Mihi virtus animi mei bonum est; sed: <span class="italic">Mihi</span>, inquit, <span class="italic">adhaerere Deo bonum est.</span> Hoc eum docuerat cui uni tantummodo sacrificandum sancti quoque angeli eius miraculorum
etiam contestatione monuerunt. Unde et ipse sacrificium eius factus erat, cuius igne intellegibili
correptus ardebat, et in eius ineffabilem incorporeumque complexum sancto desiderio ferebatur.</p>
<p>Porro autem si multorum deorum cultores—qualescumque deos suos esse arbitrentur—ab eis facta esse miracula vel civilium rerum historiae vel libris magicis sive, quod honestius putant, theurgicis credunt, quid causae est cur illis litteris nolint credere ista facta esse quibus tanto maior debetur fides quanto super omnes est magnus cui uni soli sacrificandum
esse praecipiunt?</p>
</section><notes></notes></section>