<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

vero Esau Idumaea est, per quam significata est ecclesia gentium, quam defenderunt, sicut exposui, resalvati ex monte Sion, ut esset Domino regnum. Hoc obscurum erat antequam fieret; sed factum quis non fidelis agnoscat?</p>
<p>Naum vero propheta, immo per illum Deus: <span class="italic">Exterminabo,</span> inquit, <span class="italic">sculptilia et conflatilia, ponam sepulturam tuam; quia veloces ecce super montes pedes evangelizantis et adnuntiantis pacem. Celebra, Iuda, dies festos tuos, redde vota tua; quia iam non adicient ultra, ut transeant in vetustatem. Consummatum est, consumptum est, ablatum est. Ascendit qui insufflat in faciem tuam, eripiens te ex tribulatione.</span> Quis ascenderit ab inferis et insufflaverit in faciem Iudae, hoc est Iudaeorum discipulorum, Spiritum sanctum, recolat qui meminit evangelium. Ad novum enim testamentum pertinent quorum dies festi ita spiritaliter innovantur ut in vetustatem transire non possint. Porro per evangelium exterminata sculptilia
et conflatilia, id est idola deorum falsorum, et oblivioni tamquam sepulturae tradita iam videmus et hanc etiam in hac re prophetiam completam esse cognoscimus.</p>
<p>Ambacum de quo alio quam de Christi adventu, qui futurus fuerat, intellegitur dicere: <span class="italic">Et respondit Dominus ad me et dixit: Scribe visum aperte in buxo, ut adsequatur qui legit ea; quia adhuc visio ad tempus,</span>
</p></section><notes></notes></section>