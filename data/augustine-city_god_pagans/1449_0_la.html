<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">IX</span></h3>
<span class="label"><span class="italic">Quod sit regnum sanctorum cum Christo per mille annos, et in quo discernatur a regno aeterno.</span></span>
<p><span class="sc">Interea</span> dum mille annis ligatus est diabolus, sancti regnant cum Christo etiam ipsi mille annis, eisdem sine dubio et eodem modo intellegendis, id est isto iam tempore prioris eius adventus. Excepto quippe illo regno de quo in fine dicturus est: <span class="italic">Venite, benedicti patris mei, possidete paratum vobis regnum</span>, nisi alio aliquo modo, longe quidem impari, iam nunc regnarent
cum illo sancti eius quibus ait: <span class="italic">Ecce ego vobiscum
sum usque in consummationem saeculi:</span> profecto non etiam nunc diceretur ecclesia regnum eius regnumve caelorum. Nam utique isto tempore in regno Dei eruditur scriba ille qui profert de thensauro suo nova et vetera, de quo supra locuti sumus; et de ecclesia collecturi sunt zizania messores illi quae permisit cum tritico simul crescere usque ad messem, quod exponens
ait: <span class="italic">Messis est finis saeculi, messores autem angeli sunt. Sicut ergo colliguntur zizania et igni comburuntur,
sic erit in consummaiione saeculi; mittet filius hominis angelos suos, et colligent de regno eius omnia</span>
</p></section><notes></notes></section>