<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

viam animae liberandae, satis, quantum arbitror, ostendit vel eam philosophiam in qua ipse philosophatus est non esse verissimam, vel ea non contineri talem viam. Et quo modo iam potest esse verissima qua non continetur haec via? Nam quae alia via est universalis animae liberandae nisi qua universae animae liberantur ac per hoc sine illa nulla anima liberatur? Cum autem addit et dicit: “vel ab Indorum moribus ac disciplina, vel ab inductione Chaldaeorum vel alia qualibet via,” manifestissima voce testatur neque illis quae ab Indis neque illis quae a Chaldaeis didicerat hanc universalem viam liberandae animae contineri; et utique se a Chaldaeis oracula divina sumpsisse, quorum adsiduam commemorationem facit, tacere non potuit.</p>
<p>Quam vult ergo intellegi animae liberandae universalem viam nondum receptam vel ex aliqua verissima philosophia vel ex earum gentium doctrinis quae magnae velut in divinis rebus habebantur quia plus apud eas curiositas valuit quorumque angelorum cognoscendorum et colendorum, nondumque in suam notitiam historiali cognitione perlatam? Quaenam ista est universalis via nisi quae non suae cuique genti propria, sed universis gentibus quae communis esset divinitus inpertita est?</p>
<p>Quam certe iste homo non mediocri ingenio praeditus
</p></section><notes></notes></section>