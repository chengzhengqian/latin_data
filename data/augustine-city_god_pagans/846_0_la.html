<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

apertissime refragentur magnis disputationum viribus adserentes animae, ut beata esse possit, non terrenum tantum sed omne corpus esse fugiendum et deos rursus
dicentes habere beatissimas animas et tamen aeternis corporibus inligatas, caelestes quidem igneis, Iovis autem ipsius animam, quem mundum istum volunt, omnibus omnino corporeis elementis quibus haec tota moles a terra in caelum surgit inclusam.</p>
<p>Hanc enim animam Plato ab intimo terrae medio, quod geometrae centron vocant, per omnes partes eius usque ad caeli summa et extrema diffundi et extendi per numeros musicos opinatur, ut sit iste mundus animal maximum beatissimum sempiternum, cuius anima et perfectam sapientiae felicitatem teneret et corpus proprium non relinqueret cuiusque corpus et in aeternum ex illa viveret et eam quamvis non simplex sed tot corporibus tantisque conpactum hebetare atque tardare non posset.</p>
<p>Cum igitur suspicionibus suis ista permittant, cur nolunt credere divina voluntate atque potentia inmortalia
corpora fieri posse terrena in quibus animae nulla ab eis morte separatae, nullis eorum oneribus adgravatae sempiterne ac feliciter vivant, quod deos suos posse adserunt in corporibus igneis Iovemque ipsum eorum regem in omnibus corporeis elementis?




</p></section><notes></notes></section>