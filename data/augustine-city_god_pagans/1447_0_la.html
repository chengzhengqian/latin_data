<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

eripiuntur? Ac per hoc ad hoc cogere videtur ista sententia, ut credamus illo licet exiguo tempore neminem accessurum esse populo Christiano, sed cum eis qui iam Christiani reperti fuerint diabolum pugnaturum;
ex quibus etiamsi aliqui victi secuti eum fuerint, non eos ad praedestinatum filiorum Dei numerum pertinere. Neque enim frustra idem Iohannes apostolus qui et hanc apocalypsin scripsit in epistula sua de quibusdam dicit: <span class="italic">Ex nobis exierunt, sed non erant ex nobis; nam si fuissent ex nobis, mansissent
utique nobiscum.</span></p>
<p>Sed quid fit de parvulis? Nimium quippe incredibile
est nullos iam natos et nondum baptizatos praeoccupari
Christianorum filios illo tempore infantes, nullos etiam ipsis nasci iam diebus; aut si erunt, non eos a parentibus suis ad lavacrum regenerationis modo quocumque perduci. Quod si fiet, quo pacto soluto iam diabolo vasa ista eripientur, in cuius domum nemo intrat, ut vasa eius eripiat, nisi prius alligaverit eum? Immo vero id potius est credendum,
nec qui cadant de ecclesia nec qui accedant ecclesiae illo tempore defuturos; sed profecto tam fortes erunt et parentes pro baptizandis parvulis sui et hi qui tunc primitus credituri sunt ut illum fortem vincant etiam non ligatum, id est omnibus qualibus antea numquam vel artibus insidiantem vel urgentem viribus et vigilanter intellegant et toleranter ferant, ac sic illi etiam non ligato eripiantur.</p>
</section><notes></notes></section>