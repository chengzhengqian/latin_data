<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

laudat animae naturam et tamquam malum naturam carnis accusat profecto et animam carnaliter adpetit et carnem carnaliter fugit quoniam id vanitate sentit humana, non veritate divina.</p>
<p>Non quidem Platonici sicut Manichaei desipiunt ut tamquam mali naturam terrena corpora detestentur,
cum omnia elementa, quibus iste mundus visibilis contrectabilisque compactus est, qualitatesque eorum Deo artifici tribuant. Verum tamen ex terrenis artubus moribundisque membris sic affici animas opinantur ut hinc eis sint morbi cupiditatum et timorum et laetitiae sive tristitiae; quibus quattuor vel perturbationibus, ut Cicero appellat, vel passionibus,
ut plerique verbum e verbo Graeco exprimunt, omnis humanorum morum vitiositas continetur.</p>
<p>Quod si ita est, quid est quod Aeneas apud Vergilium,
cum audisset a patre apud inferos animas rursus ad corpora redituras, hanc opinionem miratur exclamans:</p>
<blockquote><p><span class="line">O pater, anne aliquas ad caelum hinc ire putandum</span><span class="linebreak"></span>
<span class="line">est</span><span class="linebreak"></span>
<span class="line">Sublimes animas iterumque ad tarda reverti</span><span class="linebreak"></span>
<span class="line">Corpora? Quae lucis miseris tam dira cupido?</span><span class="linebreak"></span></p></blockquote>
<p class="noindent">Numquidnam haec tam dira cupido ex terrenis artubus
moribundisque membris adhuc inest animarum illi praedicatissimae puritati? Nonne ab huius modi corporeis, ut dicit, pestibus omnibus eas asserit esse




</p></section><notes></notes></section>