<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

alterum: <span class="italic">Quos praedestinavit conformes</span> &lt;<span class="italic">fieri</span> &gt; <span class="italic">imaginis filii sui</span>, sic intellegendum est, ut statura et modus corporis Christi omnium qui in regno eius erunt humanorum corporum sit futurus: “Multis erit,” inquiunt, “de magnitudine et longitudine detrahendum corporis. Et ubi iam erit: <span class="italic">capillus capitis vestri non peribit</span>, si de ipsa corporis quantitate tam multum peribit?” Quamvis et de ipsis capillis possit inquiri utrum redeat quidquid tondentibus decidit. Quod si rediturum est, quis non exhorreat illam deformitatem? Nam hoc et de unguibus videtur necessario secuturum, ut redeat tam multum quod corporis curatura desecuit. Et ubi erit decus, quod certe maius quam in ista esse corruptione potuit in illa iam inmortalitate esse debebit? Si autem non redibit, ergo peribit. Quo modo igitur, inquiunt, capillus capitis non peribit? De macie quoque vel pinguedine similiter disputant. Nam si aequales omnes erunt, non utique alii macri, alii pingues erunt. Accedet ergo aliis aliquid, aliis minuetur; ac per hoc non, quod erat, recipiendum, sed alicubi addendum est, quod non fuit, et alicubi perdendum, quod fuit.</p>
<p>De ipsis etiam corruptionibus et dilapsionibus corporum mortuorum, cum aliud vertatur in pulverem, in auras aliud exhaletur, sint quos bestiae, sint quos ignis absumit, naufragio vel quibuscumque aquis ita quidam pereant ut eorum carnes in umorem putredo dissolvat, non mediocriter permoventur


</p></section><notes></notes></section>