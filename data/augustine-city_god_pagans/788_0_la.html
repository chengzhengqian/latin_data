<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Dicit etiam apostolus tempora aeterna, nec ea futura, sed, quod magis est mirandum, praeterita. Sic enim ait: <span class="italic">In spem vitae aeternae quam promisit non mendax Deus ante tempora aeterna; manifestavit autem temporibus suis verbum suum.</span></p>
<p>Ecce dixit retro quod fuerint tempora aeterna, quae tamen non fuerint Deo coaeterna si quidem ille ante tempora aeterna non solum erat verum etiam promisit vitam aeternam, quam manifestavit temporibus
suis, id est congruis. Quid aliud quam Verbum
suum? Hoc est enim vita aeterna. Quo modo autem promisit, curn hominibus utique promiserit, qui nondum erant ante tempora aeterna, nisi quia in eius aeternitate atque in ipso Verbo eius eidem coaeterno iam praedestinatione fixum erat quod suo tempore futurum erat?</p>
<h3>XVIII</h3>
<span class="label"><span class="italic">Quid de incommutabili consilio ac voluntate Dei fides sana defendat contra ratiocinationes eorum, qui opera Dei ex aeternitate repetita per eosdem semper volunt saeculorum redire circuitus.</span></span>
<p><span class="sc">Illud</span> quoque non dubito, antequam homo primus creatus esset, numquam quemquam fuisse hominem, nec eundem ipsum nescio quibus circuitibus nescio quotiens revolutum nec alium aliquem natura similem.



</p></section><notes></notes></section>