<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">fierent, non curarunt, licuitque de hac re poet is 
plausibiliter dicere:
<q><span class="line">Caelo tegitur, qui non habet urnam.</span><span class="linebreak"></span></q>
Quanto minus debent de corporibus insepultis insultare
Christianis, quibus et ipsius carnis membrorumque
omnium reformatio non solum ex terra, verum etiam ex aliorum elementorum secretissimo sinu, quo dilapsa cadavera recesserunt, in temporis puncto reddenda et redintegranda promittitur.</p>
<h3>XIII</h3>
<span class="label"><span class="italic">Quae sit ratio sanctorum corpora sepeliendi.</span></span>
<p><span class="sc">Nec</span> ideo tamen contemnenda et abicienda sunt corpora defunctorum maximeque iustorum atque fidelium, quibus tamquam organis et vasis ad omnia bona opera sancte usus est Spiritus. Si enim paterna vestis et anulus, ac si quid huius modi, tanto carius est posteris, quanto erga parentes maior adfectus,
nullo modo ipsa spernenda sunt corpora, quae utique multo familiarius atque coniunctius quam quaelibet indumenta gestamus. Haec enim non ad ornamentum vel adiutorium, quod adhibetur extrinsecus, sed ad ipsam naturam hominis pertinent.
Unde et antiquorum iustorum funera officiosa
pietate curata sunt et exequiae celebratae et sepultura provisa, ipsique cum viverent de sepeliendis vel etiam transferendis suis corporibus filiis mandaverunt,</p>
</section><notes></notes></section>