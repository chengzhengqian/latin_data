<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

apostolo, qui Christum adnuntiant non caste. Sed <span class="italic">sive occasione,</span> inquit, <span class="italic">sive veritate Christus adnuntietur.</span> Ipse quippe plantavit vineam, de qua dicit propheta: <span class="italic">Vinea Domini Sabaoth domus Israel est,</span> et bibit de vino eius—sive ille calix hic intellegatur, de quo dicit: <span class="italic">Potestis bibere calicem, quem ego bibiturus sum?</span> et: <span class="italic">Pater, si fieri potest, transeat calix iste,</span> quo suam sine dubio significat passionem; sive, quia vinum fructus est vineae, hoc potius illo significatum est, quod ex ipsa vinea, hoc est ex genere Israelitarum, carnem pro nobis et sanguinem ut pati posset adsumpsit—<span class="italic">et inebriatus est,</span> id est passus est, <span class="italic">et nudatus est</span> ; ibi namque nudata est, id est apparuit, eius infirmitas, de qua dicit apostolus: <span class="italic">Etsi crucifixus est ex infirmitate.</span> Unde idem dicit: <span class="italic">Infirmum Dei fortius est hominibus, et stultum Dei sapientius est hominibus.</span> Quod vero cum dictum esset: <span class="italic">Et nudatus est,</span> addidit scriptura: <span class="italic">In domo sua,</span> eleganter ostendit quod a suae carnis gente et domesticis sanguinis sui, utique Iudaeis, fuerat crucem mortemque passurus.</p>
<p>Hanc passionem Christi foris in sono tantum vocis reprobi adnuntiant; non enim quod adnuntiant intellegunt. Probi autem in interiore homine habent tam grande mysterium atque honorant intus








</p></section><notes></notes></section>