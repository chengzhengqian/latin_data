<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cultu veri Dei ita ut in solis istis generationibus pietas vera remaneret quae descendunt de semine Sem per Arphaxat et tendunt ad Abraham; sed ab illa superbia aedificandae turris usque in caelum, qua impia significatur elatio, apparuit civitas, hoc est societas, impiorum. Utrum itaque ante non fuerit an latuerit, an potius utraque permanserit, pia scilicet in duobus filiis Noe, qui benedicti sunt, eorumque posteris; impia vero in eo, qui maledictus est, atque eius progenie, ubi etiam exortus est gigans venator contra Dominum, non est diiudicatio facilis.</p>
<p>Fortassis enim, quod profecto est credibilius, et in filiis duorum illorum iam tunc antequam Babylonia coepisset institui fuerunt contemptores Dei, et in filiis Cham cultores Dei; utrumque tamen hominum genus terris numquam defuisse credendum est. Si quidem et quando dictum est: <span class="italic">Omnes declinaverunt, simul inutiles facti sunt; non est qui faciat bonum, non est usque ad unum,</span> in utroque psalmo, ubi haec verba sunt, et hoc legitur: <span class="italic">Nonne cognoscent omnes, qui operantur iniquitatem, qui devorant populum meum in cibo panis?</span> Erat ergo etiam tunc populus Dei. Unde illud quod dictum est: <span class="italic">Non est qui faciat bonum, non est usque ad unum,</span> de filiis hominum dictum
est, non de filiis Dei. Nam praemissum est: <span class="italic">Deus de caelo prospexit super filios hominum, ut videret si est intellegens aut requirens Deum,</span> ac deinde illa


</p></section><notes></notes></section>