<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Nusquam hic sonat petitio veniae, nusquam inploratio medicinae. Nam licet isti non, sicut Cain, quod commiserunt negent, adhuc tamen superbia in aliud quaerit referre quod perperam fecit, superbia mulieris in serpentem, superbia viri in mulierem. Sed accusatio potius quam excusatio vera est ubi mandati divini est aperta transgressio. Neque enim hoc propterea non fecerunt, quia id mulier serpente suadente, vir muliere inpertiente commisit, quasi quicquam Deo, cui vel crederetur vel cederetur, anteponendum fuit.</p>
<h3>XV</h3>
<span class="label"><span class="italic">De iustitia retributionis quam primi homines pro sua inoboedientia receperunt.</span></span>
<p><span class="sc">Quia</span> ergo contemptus est Deus iubens, qui creaverat, qui ad suam imaginem fecerat, qui ceteris animalibus praeposuerat, qui in paradiso constituerat, qui rerum omnium copiam salutisque praestiterat, qui praeceptis nec pluribus nec grandibus nec difficilibus oneraverat sed uno brevissimo atque levissimo ad oboedientiae salubritatem adminiculaverat,
quo eam creaturam cui libera servitus expediret
se esse Dominum commonebat, iusta damnatio



</p></section><notes></notes></section>