<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

mysticum vocabulum Babylonis acceperit. Babylon interpretatur quippe confusio, quod nos iam dixisse meminimus. Nec interest diaboli regis eius quam contrariis inter se rixentur erroribus quos merito multae variaeque impietatis pariter possidet.</p>
<p>At vero gens illa, ille populus, illa civitas, illa res publica, illi Israelitae, quibus credita sunt eloquia Dei, nullo modo pseudoprophetas cum veris prophetis parilitate licentiae confuderunt, sed concordes inter se atque in nullo dissentientes sacrarum litterarum veraces ab eis agnoscebantur et tenebantur auctores. Ipsi eis erant philosophi, hoc est amatores sapientiae, ipsi sapientes, ipsi theologi, ipsi prophetae, ipsi doctores probitatis atque pietatis.</p>
<p>Quicumque secundum illos sapuit et vixit, non secundum homines sed secundum Deum, qui per eos locutus est, sapuit et vixit. Ibi si prohibitum est sacrilegium, Deus prohibuit. Si dictum est: <span class="italic">Honora patrem tuum et matrem tuam</span>, Deus iussit. Si dictum est: <span class="italic">Non moechaberis, non homicidium facies, non furaberis</span>,
et cetera huius modi, non haec ora humana sed oracula divina fuderunt.</p>
<p>Quidquid philosophi quidam inter falsa quae opinati sunt verum videre potuerunt et laboriosis disputationibus persuadere moliti sunt—quod mundum istum Deus fecerit eumque ipse providentissimus administret,
de honestate virtutum, de amore patriae, de fide amicitiae, de bonis operibus atque omnibus ad mores probos pertinentibus rebus—quamvis nescientes


</p></section><notes></notes></section>