<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

qui eos non terreno corpore, sed electo in auxilium Deo vero pia mente facillime superant.</p>
<p>Sed multis plane participatione verae religionis indignis tamquam captis subditisque dominantur, quorum maximae parti mirabilibus et fallacibus signis sive factorum sive praedictorum deos se esse persuaserunt. Quibusdam vero vitia eorum aliquanto adtentius et diligentius intuentibus non potuerunt persuadere quod dii sint, atque inter deos et homines internuntios ac beneficiorum inpetratores se esse finxerunt; si tamen non istum saltem honorem homines eis deferendum putarunt qui illos nec deos esse credebant, quia malos videbant, deos autem omnes bonos volebant, nec audebant tamen omnino indignos dicere honore divino, maxime ne offenderent populos a quibus eis cernebant inveterata superstitione per tot sacra et templa serviri.</p>
<h3>XXIII</h3>
<span class="label"><span class="italic">Quid Hermes Trismegistus de idolatria senserit et unde scire potuerit superstitiones Aegyptias auferendas.</span></span>
<p><span class="sc">Nam</span> diversa de illis Hermes Aegyptius, quem Trismegiston vocant, sensit et scripsit.</p>
</section><notes></notes></section>