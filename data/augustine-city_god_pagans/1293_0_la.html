<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">omnipotens; et quis sustinebit diem introitus eius? Aut quis resistet in aspectu eius?</span> Hoc loco et primum et secundum Christi praenuntiavit adventum; primum scilicet, de quo ait: <span class="italic">Et subito veniet in templum suum,</span> id est in carnem suam, de qua dixit in evangelio: <span class="italic">Solvite templum hoc, et in triduo resuscitabo illud;</span> secundum vero, ubi ait: <span class="italic">Ecce venit, dicit Dominus omnipotens, et quis sustinebit diem introitus eius? Aut quis resistet in aspectu eius?</span> Quod autem dixit: <span class="italic">Dominus, quem vos quaeritis, et angelus testamenti, quem vos vultis,</span> significavit utique etiam Iudaeos secundum scripturas quas legunt Christum quaerere et velle. Sed multi eorum quem quaesierunt et voluerunt venisse non agnoverunt, excaecati in cordibus suis praecedentibus meritis suis.</p>
<p>Quod sane hic nominat testamentum, vel supra, ubi ait: <span class="italic">Testamentum meum erat cum eo,</span> vel hic, ubi eum dixit <span class="italic">angelum testamenti,</span> novum procul dubio testamentum debemus accipere ubi sempiterna, non vetus ubi temporalia sunt promissa; quae pro magno habentes plurimi infirmi et Deo vero talium rerum mercede servientes, quando vident eis impios abundare,
turbantur. Propter quod idem propheta, ut novi testamenti aeternam beatitudinem, quae non dabitur nisi bonis, distingueret a veteris terrena felicitate,
quae plerumque datur et malis: Ingravastis, inquit, <span class="italic">super me verba vestra, dicit Dominus, et dixistis:</span>
</p></section><notes></notes></section>