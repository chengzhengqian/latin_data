<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">ideo tamen ab huius modi culpa penitus alienus est, qui, licet praepositus non sit, in eis tamen, quibus vitae huius necessitate coniungitur, multa monenda vel arguenda novit et neglegit, devitans eorum offensiones
propter illa quibus in hac vita non indebitis utitur, sed plus quam debuit delectatur.</p>
<p>Deinde habent aliam causam boni, quare temporalibus
affligantur malis, qualem habuit Iob: ut sibi ipse humanus animus sit probatus et cognitus, quanta virtute pietatis gratis Deum diligat.</p>
<h3>X</h3>
<span class="label"><span class="italic">Quod sanctis in amissione rerum temporalium nihil pereat.</span></span>
<p><span class="sc">Quibus</span> recte consideratis atque perspectis adtende utrum aliquid mali acciderit fidelibus et piis quod eis non in bonum verteretur, nisi forte putandum est apostolicam illam vacare sententiam, ubi ait: <span class="italic">Scimus quia diligentibus Deum omnia cooperatur in bonum.</span></p>
<p>Amiserunt omnia quae habebant. Numquid fidem? numquid pietatem? numquid interioris hominis bona, qui est ante Deum dives? Hae sunt opes Christianorum, quibus opulentus dicebat apostolus: <span class="italic">Est autem quaestus magnus pietas cum sufficientia. Nihil enim intulimus in hunc mundum, sed nec auferre</span></p>
</section><notes></notes></section>