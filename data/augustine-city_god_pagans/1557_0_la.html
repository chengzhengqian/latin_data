<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">Vindicta carnis impii ignis et vermis.</span> Potuit brevius dici: Vindicta impii. Cur ergo dictum est: <span class="italic">carnis impii,</span> nisi quia utrumque, id est et ignis et vermis, poena erit carnis? Aut si vindictam carnis propterea dicere voluit, quia hoc in homine vindicabitur quod secundum carnem vixerit—propter hoc enim veniet in mortem secundam, quam significavit apostolus dicens: <span class="italic">Si enim secundum carnem vixeritis, moriemini</span>—eligat
quisque quod placet, aut ignem tribuere corpori animo vermem, hoc proprie illud tropice, aut utrumque
proprie corpori.</p>
<p>Iam enim satis superius disputavi posse animalia etiam in ignibus vivere, in ustione sine consumptione, in dolore sine morte, per miraculum omnipotentissimi Creatoris. Cui hoc possibile esse qui negat, a quo sit quidquid in naturis omnibus miratur ignorat. lpse est enim Deus, qui omnia in hoc mundo magna et parva miracula quae commemoravimus, et incomparabiliter
plura quae non commemoravimus, fecit eademque ipso mundo uno atque omnium maximo miraculo inclusit. Eligat ergo unum e duobus quisque quod placet, utrum et vermem ad corpus proprie an ad animum translato a corporalibus ad incorporalia vocabulo existimet pertinere. Quid autem horum verum sit res ipsa expeditius indicabit quando erit scientia tanta sanctorum ut eis cognoscendarum
illarum poenarum necessaria non sit experientia,



</p></section><notes></notes></section>