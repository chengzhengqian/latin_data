<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ergo impietate et iniquitate in anima mortuos: <span class="italic">Venit</span>, inquit, <span class="italic">hora, et nunc est, quando mortui audient vocem filii Dei, et qui audierint vivent. Qui audierint</span> dixit “qui oboedierint, qui crediderint et usque in finem perseveraverint.” Nec fecit hic ullam differentiam bonorum et malorum. Omnibus enim bonum est audire vocem eius et vivere ad vitam pietatis ex impietatis morte transeundo.</p>
<p>De qua morte ait apostolus Paulus: <span class="italic">Ergo omnes mortui sunt, et pro omnibus mortuus est, ut qui vivunt iam non sibi vivant, sed ei qui pro ipsis mortuus est et resurrexit.</span> 
Omnes itaque mortui sunt in peccatis, nemine prorsus excepto, sive originalibus sive etiam voluntate additis, vel ignorando vel sciendo nec faciendo quod iustum est; et pro omnibus mortuis vivus mortuus est unus, id est nullum habens omnino peccatum, ut qui per remissionem peccatorum vivunt iam non sibi vivant, sed ei qui pro omnibus mortuus est propter peccata nostra et resurrexit propter iustificationem nostram, ut credentes in eum qui iustificat impium, ex impietate iustificati tamquam ex morte vivificati, ad primam resurrectionem, quae nunc est, pertinere possemus. Ad hanc enim primam non pertinent nisi qui beati erunt in aeternum; ad secundam vero, de qua mox locuturus est, et beatos pertinere docebit et miseros. Ista est misericordiae, illa iudicii. Propter quod in psalmo scriptum est: <span class="italic">Misericordiam et iudicium cantabo tibi, Domine.</span></p>
</section><notes></notes></section>