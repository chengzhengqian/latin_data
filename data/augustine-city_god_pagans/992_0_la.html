<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Nam quo pacto aliter vicensimo et septimo die secundi mensis diceretur coeptum esse diluvium? Deinde postea in fine diluvii ita legitur: <span class="italic">Et sedit arca in mense septimo, septima et vicensima<a class="footnoteLink" href="#note_LCL414_488_1" id="target_note_LCL414_488_1"><sup>1</sup></a> mensis, super montes Ararat. Aqua autem minuebatur usque ad undecimum mensem; in undecimo autem mense, prima die mensis, paruerunt capita montium.</span></p>
<p>Si igitur tales menses erant, tales profecto et anni erant quales nunc habemus. Menses quippe illi triduani viginti et septem dies habere non poterant. Aut si pars tricensima tridui tunc appellabatur dies, ut omnia proportione minuantur, ergo nec toto quadriduo
nostro factum est illud tam grande diluvium quod memoratur factum quadraginta diebus et noctibus. Quis hanc absurditatem et vanitatem ferat? Proinde removeatur hic error qui coniectura falsa ita vult astruere scripturarum nostrarum fidem ut alibi destruat. Prorsus tantus etiam tunc dies fuit quantus et nunc est, quem viginti quattuor<a class="footnoteLink" href="#note_LCL414_488_2" id="target_note_LCL414_488_2"><sup>2</sup></a> horae diurno curriculo nocturnoque determinant; tantus mensis quantus et nunc est, quem luna coepta et finita concludit; tantus annus quantus et nunc est, quem duodecim menses lunares, additis propter cursum solarem quinque diebus et quadrante, consummant,
quanti anni sescentensimi vitae Noe secundus erat mensis eiusque mensis vicensimus et septimus dies quando coepit esse diluvium, in quo dies quadraginta continuatae ingentes pluviae memorantur, qui dies non binas ac paulo amplius





</p></section><notes><section class="footnotes"><ul><li class="note" id="note_LCL414_488_1"><a class="footnoteCrossrefLink" href="#target_note_LCL414_488_1" title="Click to highlight in text"><sup class="lineRef">1</sup>vicesima die <span class="italic">some MSS.</span></a></li><script type="text/javascript">document.getElementById('note_LCL414_488_1').style.display = "none";</script><li class="note" id="note_LCL414_488_2"><a class="footnoteCrossrefLink" href="#target_note_LCL414_488_2" title="Click to highlight in text"><sup class="lineRef">2</sup>et quattuor <span class="italic">some MSS.</span></a></li><script type="text/javascript">document.getElementById('note_LCL414_488_2').style.display = "none";</script></ul></section></notes></section>