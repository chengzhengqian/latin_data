<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

veram pietatem viverent et ideo virtutes, quas haberent,
veras haberent, ait: <span class="italic">Spe enim salvi facti sumus. Spes autem quae videtur, non est spes. Quod enim videt quis, quid et sperat? Si autem quod non videmus speramus, per patientiam expectamus.</span> Sicut ergo spe salvi, ita spe beati facti sumus, et sicut salutem, ita beatitudinem non iam tenemus praesentem, sed expectamus futuram, et hoc <span class="italic">per patientiam</span> ; quia in malis sumus, quae patienter tolerare debemus, donec ad illa veniamus bona, ubi omnia erunt<a class="footnoteLink" href="#note_LCL416_138_1" id="target_note_LCL416_138_1"><sup>1</sup></a> quibus ineffabiliter delectemur, nihil erit autem quod iam tolerare debeamus. Talis salus quae in futuro erit saeculo ipsa erit etiam finalis beatitudo. Quam beatitudinem isti philosophi, quoniam non videntes nolunt credere, hic sibi conantur falsissimam fabricare,
quanto superbiore, tanto mendaciore virtute.</p>
<h3><span class="ac">V</span></h3>
<span class="label"><span class="italic">De sociali vita, quae, cum maxime expetenda sit, multis offensionibus saepe subvertitur.</span></span>
<p><span class="sc">Quod</span> autem socialem vitam volunt esse sapientis, nos multo amplius adprobamus. Nam unde ista Dei civitas, de qua huius operis ecce iam undevicensimum librum versamus in manibus, vel inchoaretur exortu vel progrederetur excursu vel adprehenderet debitos fines, si non esset socialis vita sanctorum? Sed in huius mortalitatis aerumna quot et quantis abundet




</p></section><notes><section class="footnotes"><ul><li class="note" id="note_LCL416_138_1"><a class="footnoteCrossrefLink" href="#target_note_LCL416_138_1" title="Click to highlight in text"><sup class="lineRef">1</sup><span class="italic">Some MSS. omit</span> erunt.</a></li><script type="text/javascript">document.getElementById('note_LCL416_138_1').style.display = "none";</script></ul></section></notes></section>