<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Cynicos. Hi enim sunt qui non solum amiciuntur pallio verum etiam clavam ferunt. Nemo tamen eorum audet hoc facere quod si aliqui ausi essent, ut non dicam ictibus lapidantium, certe conspuentium
 salivis obruerentur.</p>
<p>Pudet igitur huius libidinis humanam sine ulla dubitatione naturam, et merito pudet. In eius quippe inoboedientia, quae genitalia corporis membra
solis suis motibus subdidit et potestati voluntatis eripuit, satis ostenditur quid sit hominis illi primae inoboedientiae retributum, quod in ea parte maxime oportuit apparere qua generatur ipsa natura quae illo primo et magno in deterius est mutata peccato; a cuius nexu nullus eruitur nisi id quod, cum omnes in uno essent, in communem perniciem perpetratum est et Dei iustitia vindicatum Dei gratia in singulis expietur.</p>
<h3>XXI</h3>
<span class="label"><span class="italic">De benedictione multiplicandae fecunditatis humanae ante peccatum data, quam praevaricatio non ademerit et cui libidinis morbus accesserit.</span></span>
<p><span class="sc">Absit</span> itaque ut credamus illos coniuges in paradiso constitutos per hanc libidinem, de qua erubescendo eadem membra texerunt, impleturos fuisse quod in sua benedictione Deus dixit: <span class="italic">Crescite et multiplicamini



</span></p></section><notes></notes></section>