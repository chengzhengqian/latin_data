<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cadunt, et ideo putant resurrectionem ad corpora, non ad animas pertinere, quia corporum est cadere, cur non audiunt: <span class="italic">Non recedatis ab illo, ne cadatis</span>, et: <span class="italic">Suo Domino stat aut cadit;</span> et: <span class="italic">Qui se putat stare, caveat ne cadat?</span> Puto enim quod in anima, non in corpore, casus iste cavendus est. Si igitur cadentium est resurrectio, cadunt autem et animae, profecto et animas resurgere confitendum est. Quod autem, cum dixisset: <span class="italic">In istis secunda mors non habet potestatem,</span> 
adiunxit atque ait: <span class="italic">Sed erunt sacerdotes Dei et Christi et regnabunt cum eo mille annis</span>, non utique de solis episcopis et presbyteris dictum est, qui proprie iam vocantur in ecclesia sacerdotes; sed sicut omnes christos dicimus propter mysticum chrisma, sic omnes sacerdotes, quoniam membra sunt unius sacerdotis; de quibus apostolus Petrus: <span class="italic">Plebs,</span> inquit, <span class="italic">sancta, regale sacerdotium.</span> Sane, licet breviter atque transeunter,
insinuavit esse Deum Christum dicendo: <span class="italic">Sacerdotes
Dei et Christi</span>, hoc est Patris et Filii; quamvis propter formam servi sicut hominis filius, ita etiam sacerdos Christus effectus sit in aeternum secundum ordinem Melchisedech. De qua re in hoc opere non semel diximus.</p>
</section><notes></notes></section>