<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">faceret, cum in eo praecepto, quo falsum testimonium prohibetur, adversus proximum prohibeatur possitque non recte intellegentibus videri non esse prohibitum ut adversus se ipsum quisque falsus testis adsistat, quanto magis intellegendum est non licere homini se ipsum occidere, cum in eo, quod scriptum est: <span class="italic">Non occides</span>, nihilo deinde addito nullus, nec ipse utique, cui praecipitur, intellegatur exceptus!</p>
<p>Unde quidam hoc praeceptum etiam in bestias ac pecora conantur extendere, ut ex hoc nullum etiam illorum liceat occidere. Cur non ergo et herbas et quidquid humo radicitus alitur ac figitur? Nam et hoc genus rerum, quamvis non sentiat, dicitur vivere ac per hoc potest et mori, proinde etiam, cum vis adhibetur, occidi. Unde et apostolus, cum de huius modi seminibus loqueretur: <span class="italic">Tu</span>, inquit, <span class="italic">quod seminas non vivificatur, nisi moriatur</span> ; et in psalmo scriptum est: <span class="italic">Occidit vites eorum in grandine.</span> Num igitur ob hoc, cum audimus, <span class="italic">Non occides</span>, virgultum vellere nefas ducimus et Manichaeorum errori insanissime adquiescimus?</p>
<p>His igitur deliramentis remotis cum legimus, <span class="italic">Non occides</span>, si propterea non accipimus hoc dictum de frutectis esse, quia nullus eis sensus est, nec de inrationalibus 
animantibus, volatilibus natatilibus, ambulatilibus reptilibus, quia nulla nobis ratione sociantur, quam non eis datum est nobiscum habere communem (unde iustissima ordinatione creatoris et vita et mors eorum nostris usibus subditur), restat ut</p>
</section><notes></notes></section>