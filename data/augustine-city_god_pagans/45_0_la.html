<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">quoniam hostes in eis concupiscendo stupra commiserant,
illae in se ipsis homicidia erubescendo committerent. Habent quippe intus gloriam castitatis,
testimonium conscientiae; habent autem coram oculis Dei sui nec requirunt amplius, ubi quid recte faciant non habent amplius, ne devient ab auctoritate legis divinae, cum male devitant offensionem
suspicionis humanae.</p>
<h3>XX</h3>
<span class="label"><span class="italic">Nullam esse auctoritatem quae Christianis in qualibet causa ius voluntariae necis tribuat.</span></span>
<p><span class="sc">Neque</span> enim frustra in sanctis canonicis libris nusquam
nobis divinitus praeceptum permissumve reperiri potest, ut vel ipsius adipiscendae inmortalitatis
vel ullius cavendi carendive mali causa nobismet ipsis necem inferamus. Nam et prohibitos nos esse intellegendum est, ubi lex ait: <span class="italic">Non occides</span>, praesertim
quia non addidit: “proximum tuum” sicut falsum testimonium cum vetaret: <span class="italic">Falsum</span>, inquit, <span class="italic">testimonium non dices adversus proximum tuum.</span> Nec ideo tamen si adversus se ipsum quisquam falsum testimonium dixerit, ab hoc crimine se putaverit alienum, quoniam regulam diligendi proximum a semet ipso dilector accepit, quando quidem scriptum est: <span class="italic">Diliges proximum tuum tamquam te ipsum.</span></p>
<p>Porro si falsi testimonii non minus reus est qui de se ipso falsum fatetur quam si adversus proximum hoc</p>
</section><notes></notes></section>