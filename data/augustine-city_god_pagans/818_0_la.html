<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>III</h3>
<span class="label"><span class="italic">Utrum mors, quae per peccatum primorum hominum in omnes homines pertransiit, etiam in sanctis poena peccati sit.</span></span>
<p><span class="sc">Non</span> autem dissimulanda nascitur quaestio utrum re vera mors, qua separantur anima et corpus, bonis sit bona; quia, si ita est, quo modo poterit obtineri quod etiam ipsa sit poena peccati? Hanc enim primi homines, nisi peccavissent, perpessi utique non fuissent. Quo pacto igitur bona esse possit bonis quae accidere non posset nisi malis? Sed rursus, si non nisi malis posset accidere, non deberet bonis bona esse, sed nulla. Cur enim esset ulla poena in quibus non essent ulla punienda?</p>
<p>Quapropter fatendum est primos quidem homines ita fuisse institutos ut, si non peccassent, nullum mortis experirentur genus, sed eosdem primos peccatores
ita fuisse morte multatos ut etiam quidquid de<a class="footnoteLink" href="#note_LCL414_140_1" id="target_note_LCL414_140_1"><sup>1</sup></a> eorum stirpe esset exortum eadem poena teneretur obnoxium. Non enim aliud ex eis quam quod ipsi fuerant nasceretur. Pro magnitudine quippe culpae illius naturam damnatio mutavit in peius, ut quod poenaliter praecessit in peccantibus hominibus primis etiam naturaliter sequeretur in nascentibus ceteris.</p>
</section><notes><section class="footnotes"><ul><li class="note" id="note_LCL414_140_1"><a class="footnoteCrossrefLink" href="#target_note_LCL414_140_1" title="Click to highlight in text"><sup class="lineRef">1</sup>de, <span class="italic">found in a late MS., was apparently omitted in the archetype by haplology.</span></a></li><script type="text/javascript">document.getElementById('note_LCL414_140_1').style.display = "none";</script></ul></section></notes></section>