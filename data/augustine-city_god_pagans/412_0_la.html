<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XII</h3>
<span class="label"><span class="italic">Quod Iuppiter etiam Pecunia nuncupetur.</span></span>
<p><span class="sc">Quam</span> vero eleganter rationem huius nominis reddiderunt! “Et Pecunia, inquit, vocatur, quod eius sunt omnia.” O magnam rationem divini nominis! Immo vero ille cuius sunt omnia vilissime et contumeliosissime Pecunia nuncupatur. Ad omnia enim quae caelo et terra continentur quid est pecunia in omnibus omnino rebus quae ab hominibus nomine pecuniae possidentur? Sed nimirum hoc avaritia Iovi nomen inposuit ut quisquis amat pecuniam non quemlibet deum, sed ipsum regem omnium sibi amare videatur. Longe autem aliud esset si divitiae vocaretur. Aliud namque sunt divitiae, aliud pecunia. Nam dicimus divites sapientes, iustos, bonos, quibus pecunia vel nulla vel parva est; magis enim sunt virtutibus divites, per quas eis etiam in ipsis corporalium rerum necessitatibus
sat est quod adest, pauperes vero avaros, semper inhiantes et egentes; quamlibet enim magnas pecunias habere possunt, sed in earum quantacumque abundantia non egere non possunt. Et Deum ipsum verum recte dicimus divitem, non tamen pecunia, sed omnipotentia. Dicuntur itaque et divites pecuniosi; sed interius egeni, si cupidi.</p>
</section><notes></notes></section>