<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Et hoc quidem utrum Plato verum de sideribus dicat,
alia quaestio est. Neque enim ei continuo concedendum
est globos istos luminum sive orbiculos luce corporea super terras seu die seu nocte fulgentes suis quibusdam propriis animis vivere eisque intellectualibus
et beatis, quod etiam de ipso universo mundo, tamquam uno animali maximo quo cuncta cetera continerentur animalia, instanter adfirmat. Sed haec, ut dixi, alia quaestio est, quam nunc discutiendam
non suscepimus.</p>
<p>Hoc tantum contra istos commemorandum putavi qui se Platonicos vocari vel esse gloriantur, cuius superbia nominis erubescunt esse Christiani ne commune
illis cum vulgo vocabulum vilem faciat palliatorum
tanto magis inflatam quanto magis exiguam paucitatem. Et quaerentes quid in doctrina Christiana
reprehendant, exagitant aeternitatem corporum, tamquam haec sint inter se contraria, ut et beatitudinem
quaeramus animae et eam semper esse velimus
in corpore, velut aerumnoso vinculo conligatam, cum eorum auctor et magister Plato donum a deo summo diis ab illo factis dicat esse concessum ne aliquando moriantur, id est a corporibus, quibus eos conexuit, separentur.</p>
</section><notes></notes></section>