<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">adnuntians in hominibus Christum suum;</span> et alio loco: <span class="italic">In illa die,</span> inquit, <span class="italic">resuscitabo tabernaculum David quod cecidit, et reaedificabo quae ceciderunt eius, et destructa eius resuscitabo et reaedificabo ea sicut dies saeculi; ita ut exquirant me residui hominum et omnes gentes, in quibus invocatum est nomen meum super eos, dicit Dominus faciens haec.</span></p>
<h3>XXIX</h3>
<span class="label"><span class="italic">Quae ab Esaia de Christo et ecclesia sint praedicta.</span></span>
<p><span class="sc">Esaias</span> propheta non est in libro duodecim prophetarum,
qui propterea dicuntur minores quia. sermones eorum sunt breves in eorum comparatione qui maiores ideo vocantur quia prolixa volumina condiderunt; ex quibus est hic Esaias quem propter eadem prophetiae tempora subiungo supradictis duobus. Esaias ergo inter illa quae arguit iniqua et iusta praecepit et peccatori populo mala futura praedixit,
etiam de Christo et ecclesia, hoc est de rege et ea quam condidit civitate, multo plura quam ceteri prophetavit, ita ut a quibusdam evangelista quam propheta potius diceretur. Sed propter rationem operis terminandi unum de multis hoc loco ponam. Ex persona quippe Dei Patris loquens: <span class="italic">Ecce,</span> inquit, <span class="italic">intelleget puer meus et exaltabitur et glorificabitur valde. Quem ad modum stupescent super te multi, ita gloria</span>
</p></section><notes></notes></section>