<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

vel in haeresim vel etiam in gentilium superstitionem ex illius corporis unitate labuntur liberationem quandoque ab aeterni igne supplicii; primum, quia debent adtendere quam sit intolerabile atque a sana doctrina nimis devium ut multi ac paene omnes qui haereses impias condiderunt exeuntes de catholica ecclesia, et facti sunt haeresiarchae, meliores habeant causas, quam hi qui numquam fuerunt catholici, cum in eorum laqueos incidissentâ€”si illos haeresiarchas
hoc facit liberari a supplicio sempiterno quod in catholica ecclesia baptizati sunt et sacramentum corporis Christi in vero Christi corpore primitus acceperunt, cum peior sit utique desertor fidei et ex desertore oppugnator eius effectus quam ille qui non deseruit quod numquam tenuit; deinde quia et his occurrit apostolus eadem verba proferens et enumeratis
illis carnis operibus eadem veritate praedicens: <span class="italic">Quoniam qui talia agunt, regnum Dei nor possidebunt.</span></p>
<p>Unde nec illi in perditis et damnabilibus moribus debent esse securi qui usque in finem quidem velut in communione ecclesiae catholicae perseverant, intuentes
quod dictum est: <span class="italic">Qui perseveraverit usque in finem, hic salvus erit.</span> Et per vitae iniquitatem ipsam vitae iustitiam quod eis Christus est deserunt, sive fornicando sive alias inmunditias flagitiorum quas nec exprimere apostolus voluit in suo corpore perpetrando, sive turpitudine luxuriae diffluendo, sive aliquid aliud eorum agendo, de quibus ait: <span class="italic">Quoniam qui talia agunt, regnum Dei non possidebunt.</span>
</p></section><notes></notes></section>