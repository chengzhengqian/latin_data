<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

testamentum meum fidele ipsi. Et ponam in saeculum saeculi semen eius, et thronum eius sicut dies caeli.</span> Quae omnia de Domino Iesu intelleguntur, quando recte intelleguntur, sub nomine David propter formam servi, quam de semine David idem Mediator adsumpsit ex virgine.</p>
<p>Continuo etiam dicitur de peccatis filiorum eius tale aliquid quale in regnorum libro positum est et quasi de Salomone proclivius accipitur. Ibi namque, hoc est in regnorum libro: <span class="italic">Et si venerit,</span> inquit, <span class="italic">iniquitas eius, redarguam illum in virga virorum et in tactibus filiorum hominum; misericordiam autem meam non amoveam ab eo;</span> tactibus significans plagas correptionis.
Unde illud est: <span class="italic">Ne tetigeritis christos meos.</span> Quod quid est aliud, quam “ne laeseritis”? In psalmo vero cum ageret tamquam de David, ut quiddam eius modi etiam ibi diceret: <span class="italic">Si dereliquerint, inquit, filii eius legem meam et in iudiciis meis non ambulaverint; si iustificationes meas profanaverint et mandata mea non custodierint, visitabo in virga iniquitates eorum et in verberibus peccata eorum; misericordiam autem meam non dispergam ab eo.</span> Non dixit “ab eis,” cum loqueretur de filiis eius, non de ipso; sed dixit <span class="italic">ab eo,</span> quod bene intellectum tantundem valet. Non enim Christi ipsius, quod est caput ecclesiae, possent
inveniri ulla peccata, quae opus esset humanis correptionibus servata misericordia divinitus coherceri;





</p></section><notes></notes></section>