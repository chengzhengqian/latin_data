<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VI</h3>
<span class="label"><span class="italic">De generali mortis malo, quo animae et corporis societas separatur.</span></span>
<p><span class="sc">Quapropter</span>, quod adtinet ad corporis mortem, id est separationem animae a corpore, cum eam patiuntur
qui morientes appellantur, nulli bona est. Habet enim asperum sensum et contra naturam vis ipsa qua utrumque divellitur quod fuerat in vivente coniunctum
atque consertum, quamdiu moratur, donec omnis adimatur sensus, qui ex ipso inerat animae carnisque complexu. Quam totam molestiam nonnumquam
unus ictus corporis vel animae raptus intercipit nec eam sentiri, praeveniente celeritate, permittit.</p>
<p>Quidquid tamen illud est in morientibus quod cum gravi sensu adimit sensum, pie fideliterque tolerando auget meritum patientiae, non aufert vocabulum poenae. Ita cum ex hominis primi perpetuata propagine
procul dubio sit mors poena nascentis, tamen, si pro pietate iustitiaque pendatur, fit gloria renascentis;
et cum sit mors peccati retributio, aliquando inpetrat ut nihil retribuatur peccato.</p>
</section><notes></notes></section>