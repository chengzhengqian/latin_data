<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XIII</h3>
<span class="label"><span class="italic">Praevaricatio primorum hominum quam primam senserit poenam.</span></span>
<p><span class="sc">Nam</span> postea quam praecepti
 facta transgressio est, confestim, gratia deserente divina, de corporum suorum nuditate confusi sunt. Unde etiam foliis ficulneis, quae forte a perturbatis prima comperta sunt, pudenda texerunt, quae prius eadem membra erant, sed pudenda non erant. Senserunt ergo novum motum inoboedientis carnis suae, tamquam reciprocam poenam inoboedientiae suae.</p>
<p>Iam quippe anima libertate in perversum propria delectata et Deo dedignata servire pristino corporis servitio destituebatur, et quia superiorem dominum suo arbitrio deseruerat, inferiorem famulum ad suum arbitrium non tenebat, nec omni modo habebat subditam
carnem, sicut semper habere potuisset si Deo subdita ipsa mansisset. Tunc ergo coepit caro concupiscere
adversus spiritum, cum qua controversia nati sumus, trahentes originem mortis et in membris nostris vitiataque natura contentionem eius sive victoriam de prima praevaricatione gestantes.</p>
</section><notes></notes></section>