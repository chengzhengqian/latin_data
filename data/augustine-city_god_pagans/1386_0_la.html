<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Neque enim totum aufert quod naturae dedit, sed aliquid adimit, aliquid relinquit, ut sit qui doleat quod ademit.</p>
<p>Et ipse dolor testimonium est boni adempti et boni relicti. Nisi enim bonum relictum esset, bonum amissum dolere non posset. Nam qui peccat peior est si laetatur in damno aequitatis; qui vero cruciatur, si nihil inde adquirat boni, dolet damnum salutis. Et quoniam aequitas ac salus utrumque bonum est bonique
amissione dolendum est potius quam laetandum (si tamen non sit compensatio melioris; melior est autem animi aequitas quam corporis sanitas), profecto
convenientius iniustus dolet in supplicio quam laetatus est in delicto. Sicut ergo laetitia deserti boni in peccato testis est voluntatis malae, ita dolor amissi boni in supplicio testis est naturae bonae. Qui enim dolet amissam naturae suae pacem, ex aliquibus reliquiis pacis id dolet quibus fit ut sibi amica natura sit. Hoc autem in extremo supplicio recte fit ut iniqui et impii naturalium bonorum damna in cruciatibus defleant, sentientes eorum ablatorem iustissimum Deum, quem contempserunt benignissimum
largitorem.</p>
<p>Deus ergo naturarum omnium sapientissimus conditor
et iustissimus ordinator, qui terrenorum ornamentorum
maximum instituit mortale genus humanum,
dedit hominibus quaedam bona huic vitae congrua, id est pacem temporalem pro modulo mortalis
vitae in ipsa salute et incolumitate ac societate
</p></section><notes></notes></section>