<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

iratos haberet, obruit ubi tutum putavit, sepulcro suo propinquare aratrum posse non credens. Senatus autem cum religiones formidaret damnare maiorum et ideo Numae adsentiri cogeretur, illos tamen libros tam perniciosos esse iudicavit ut nec obrui rursus iuberet, ne humana curiositas multo vehementius rem iam proditam quaereret, sed flammis aboleri nefanda monumenta ut, quia iam necesse esse existimabant sacra illa facere, tolerabilius erraretur causis eorum ignoratis quam cognitis civitas turbaretur.</p>
<h3>XXXV</h3>
<span class="label"><span class="italic">De hydromantia, per quam Numa visis quibusdam daemonum imaginibus ludificabatur</span></span>
<p><span class="sc">Nam</span> et ipse Numa, ad quem nullus Dei propheta, nullus sanctus angelus mittebatur, hydromantian facere compulsus est ut in aqua videret imagines deorum vel potius ludificationes daemonum a quibus audiret quid in sacris constituere atque observare deberet. Quod genus divinationis idem Varro a Persis dicit allatum, quo et ipsum Numam et postea Pythagoram philosophum usum fuisse commemorat;


</p></section><notes></notes></section>