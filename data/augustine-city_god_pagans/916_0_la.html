<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quodam modo fieri atque esse principium. Hoc fit cum sibi nimis placet. Sibi vero ita placet cum ab illo bono inmutabili deficit quod ei magis placere debuit quam ipse sibi. Spontaneus est autem iste defectus quoniam, si voluntas in amore superioris inmutabilis boni, a quo inlustrabatur ut videret et accendebatur ut amaret, stabilis permaneret, non inde ad sibi placendum averteretur et ex hoc tenebresceret
et frigesceret, ut vel illa crederet verum dixisse serpentem vel ille Dei mandato uxoris praeponeret voluntatem putaretque se venialiter transgressorem esse praecepti si vitae suae sociam non desereret etiam in societate peccati.</p>
<p>Non ergo malum opus factum est, id est illa transgressio
ut cibo prohibito vescerentur, nisi ab eis qui iam mali erant. Neque enim fieret ille fructus malus nisi ab arbore mala. Ut autem esset arbor mala contra naturam factum est quia nisi vitio voluntatis, quod contra naturam est, non utique fieret. Sed vitio depravari nisi ex nihilo facta natura non posset. Ac per hoc ut natura sit, ex eo habet quod a Deo facta est; ut autem ab eo quod est deficiat, ex hoc quod de nihilo facta est.</p>
<p>Nec sic defecit homo ut omnino nihil esset, sed ut inclinatus ad se ipsum minus esset quam erat cum ei


</p></section><notes></notes></section>