<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

pro Christi nomine paterentur, recordari potuerunt excelsum regnum semini David fuisse promissum, et eius desiderio dicere, non desperando, sed petendo quaerendo pulsando: <span class="italic">Ubi sunt miserationes
tuae antiquae, Domine, quas iurasti David in veritate tua? Memento, Domine, opprobrii servorum tuorum, quod continui in sinu meo multarum gentium</span>—hoc est, in interioribus meis patienter pertuli—<span class="italic">quod exprobraverunt inimici tui, Domine; quod exprobraverunt commutationem Christi tui;</span> non eam putantes
commutationem, sed consumptionem. Quid est autem: <span class="italic">Memento Domine,</span> nisi ut miserearis et pro tolerata patienter humilitate mea reddas celsitudinem
quam iurasti David in veritate tua?</p>
<p>Si autem Iudaeis adsignemus haec verba, illi servi Dei talia dicere potuerunt qui expugnata terrena Hierusalem, antequam Iesus Christus humanitus nasceretur, in captivitatem ducti sunt, intellegentes commutationem christi, quia scilicet non per eum terrena carnalisque felicitas, qualis paucis annis regis Salomonis apparuit, sed caelestis ac spiritalis esset fideliter expectanda; quam tunc ignorans infidelitas gentium, cum Dei populum exultabat atque insultabat
esse captivum, quid aliud quam christi commutationem,
sed scientibus nesciens, exprobrabat? Et ideo quod sequitur, ubi psalmus iste concluditur:
</p></section><notes></notes></section>