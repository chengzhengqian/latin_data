<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

exponam, prius quaero, si fataliter dedit Christus Christianis erroris implicationem, utrum volens an nolens dederit. Si volens, quo modo iustus? Si nolens, quo modo beatus? Sed iam causas ipsius audiamus erroris. “Sunt,” inquit, “spiritus terreni minimi loco quodam malorum daemonum potestati subiecti. Ab his sapientes Hebraeorum (quorum unus iste etiam Iesus fuit, sicut audisti divina Apollinis,
quae superius dicta sunt), ab his ergo Hebraei daemonibus pessimis et minoribus spiritibus vetabant religiosos et ipsis vacare prohibebant; venerari autem magis caelestes deos, amplius autem venerari Deum Patrem. Hoc autem,” inquit, “et dii praecipiunt et in superioribus ostendimus, quem ad modum animum advertere ad Deum monent et illum colere ubique imperant. Verum indocti et impiae naturae, quibus vere fatum non concessit ab diis dona obtinere neque habere Iovis inmortalis notionem, non audientes et deos et divinos viros, deos quidem omnes recusaverunt,
prohibitos autem daemones et hos non odisse, sed revereri.<a class="footnoteLink" href="#note_LCL416_224_1" id="target_note_LCL416_224_1"><sup>1</sup></a> Deum autem simulantes colere, ea sola per quae Deus adoratur non agunt. Nam Deus quidem, utpote omnium Pater, nullius indiget; sed nobis est bene, cum eum per iustitiam et castitatem aliasque virtutes adoramus, ipsam vitam precem ad ipsum facientes per imitationem et inquisitionem de ipso. Inquisitio enim purgat,” inquit; “imitatio deificat affectionem ad ipsum operando.”</p>
<p>Bene quidem praedicavit Deum Patrem, et quibus sit colendus moribus dixit; quibus praeceptis prophetici

</p></section><notes><section class="footnotes"><ul><li class="note" id="note_LCL416_224_1"><a class="footnoteCrossrefLink" href="#target_note_LCL416_224_1" title="Click to highlight in text"><sup class="lineRef">1</sup><span class="italic">The grammar of the Latin here requires the restoration of some expression such as</span> studuerunt novisse: “<span class="italic">but have been eager to know the forbidden demons, and instead of hating them to revere them.</span>”</a></li><script type="text/javascript">document.getElementById('note_LCL416_224_1').style.display = "none";</script></ul></section></notes></section>