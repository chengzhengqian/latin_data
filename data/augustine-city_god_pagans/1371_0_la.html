<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">VII</span></h3>
<span class="label"><span class="italic">De diversitate linguarum qua societas hominum dirimatur, et de miseria bellorum, etiam quae iusta dicuntur.</span></span>
<p><span class="sc">Post</span> civitatem vel urbem sequitur orbis terrae, in quo tertium gradum ponunt societatis humanae, incipientes
a domo atque inde ad urbem, deinde ad orbem progrediendo venientes, qui utique, sicut aquarum congeries, quanto maior est tanto periculis plenior. In quo primum linguarum diversitas hominem
alienat ab homine. Nam si duo sibimet invicem fiant obviam neque praeterire, sed simul esse aliqua necessitate cogantur, quorum neuter linguam novit alterius, facilius sibi muta animalia, etiam diversi generis, quam illi, cum sint homines ambo, sociantur. Quando enim quae sentiunt inter se communicare non possunt, propter solam diversitatem linguae nihil prodest ad consociandos homines tanta similitudo
naturae, ita ut libentius homo sit cum cane suo quam cum homine alieno. At enim opera data est ut imperiosa civitas non solum iugum, verum etiam linguam suam domitis gentibus per pacem societatis inponeret, per quam non deesset, immo et abundaret etiam interpretum copia. Verum est; sed hoc quam multis et quam grandibus bellis, quanta strage hominum, quanta effusione humani sanguinis comparatum
est?</p>
<p>Quibus transactis, non est tamen eorundem malorum
finita miseria. Quamvis enim non defuerint neque desint hostes exterae nationes, contra quas semper bella gesta sunt et geruntur, tamen etiam ipsa imperii latitudo peperit peioris generis bella,
</p></section><notes></notes></section>