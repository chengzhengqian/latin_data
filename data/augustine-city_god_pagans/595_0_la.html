<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

facimus, ut non exhibeamus membra nostra arma iniquitatis peccato, sed arma iustitiae Deo, sacrificium
est. Ad quod exhortans apostolus ait: <span class="italic">Obsecro itaque vos, fratres, per miserationem Dei, ut exhibeatis corpora vestra hostiam vivam, sanctam, Deo placentem, rationabile obsequium vestrum.</span> Si ergo corpus, quo inferiore tamquam famulo vel tamquam instrumento utitur anima, cum eius bonus et rectus usus ad Deum refertur, sacrificium est, quanto magis anima ipsa cum se refert ad Deum, ut igne amoris eius accensa formam concupiscentiae saecularis amittat eique tamquam incommutabili formae subdita
reformetur, hinc ei placens quod ex eius pulchritudine
acceperit, fit sacrificium! Quod idem apostolus consequenter adiungens: <span class="italic">Et nolite</span>, inquit, <span class="italic">conformari huic saeculo; sed reformamini in novitate mentis vestrae ad probandum vos quae sit voluntas Dei, quod bonum et bene placitum et perfectum.</span></p>
<p>Cum igitur vera sacrificia opera sint misericordiae sive in nos ipsos sive in proximos, quae referuntur ad Deum; opera vero misericordiae non ob aliud fiant nisi ut a miseria liberemur ac per hoc ut beati simus—quod non fit nisi bono illo de quo dictum est: <span class="italic">Mihi autem adhaerere Deo bonum est</span>—, profecto efficitur ut tota ipsa redempta civitas, hoc est congregatio societasque sanctorum, universale sacrificium offeratur
Deo per sacerdotem magnum qui etiam se ipsum






</p></section><notes></notes></section>