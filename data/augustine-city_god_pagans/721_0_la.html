<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXV</h3>
<span class="label"><span class="italic">De tripertita totius philosophiae disciplina.</span></span>
<p><span class="sc">Quantum</span> intellegi datur, hinc philosophi sapientiae disciplinam tripertitam esse voluerunt, immo tripertitam
esse animadvertere potuerunt—neque enim ipsi instituerunt ut ita esset, sed ita esse potius invenerunt—, cuius una pars appellaretur physica, altera logica, tertia ethica—quarum nomina Latina iam multorum litteris frequentata sunt, ut naturalis, rationalis moralisque vocarentur; quas etiam in octavo libro breviter strinximus—; non quo sit consequens
ut isti in his tribus aliquid secundum Deum de trinitate cogitaverint, quamvis Plato primus istam distributionem repperisse et commendasse dicatur, cui neque naturarum omnium auctor nisi Deus visus est neque intellegentiae dator neque amoris quo bene beateque vivitur inspirator. Sed certe cum et de natura rerum et de ratione indagandae veritatis et de boni fine ad quem cuncta quae agimus referre debemus, diversi diversa sentiant, in his tamen tribus magnis et generalibus quaestionibus omnis eorum versatur intentio. Ita cum in unaquaque earum quid quisque sectetur multiplex discrepantia sit


</p></section><notes></notes></section>