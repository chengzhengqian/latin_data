<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tantum sed ex aliis etiam gentibus congregatam; nec talem qualis nunc est, ubi, <span class="italic">si dixerimus quia peccatum non habemus, nos ipsos seducimus, et veritas in nobis non est,</span> sed qualis tunc erit, velut area per ventilationem, ita per iudicium purgata novissimum, eis quoque igne mundatis quibus talis mundatio necessaria est, ita ut nullus omnino sit qui offerat sacrificium pro peccatis suis. Omnes enim qui sic offerunt profecto in peccatis
sunt, pro quibus dimittendis offerunt ut, cum obtulerint acceptumque Deo fuerit, tunc dimittantur.</p>
<h3><span class="ac">XXVI</span></h3>
<span class="label"><span class="italic">De sacrificiis quae sancti offerent Deo sic placitura quo modo in diebus pristinis et annis prioribus placuerunt.</span></span>
<p><span class="sc">Volens</span> autem Deus ostendere civitatem suam tunc in ista consuetudine non futuram dixit filios Levi oblaturos hostias in iustitia; non ergo in peccato ac per hoc non pro peccato. Unde intellegi potest in eo quod secutus adiunxit atque ait: <span class="italic">Et placebit Domino sacrificium Iudae et Hierusalem, sicut diebus pristinis et sicut annis prioribus,</span> frustra sibi Iudaeos secundum legem veteris testamenti sacrificiorum suorum praeterita tempora polliceri. Non enim tunc in iustitia sed in peccatis hostias offerebant, quando pro peccatis praecipue ac primitus offerebant, usque adeo ut



</p></section><notes></notes></section>