<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">abscondita est cum Christo in Deo</span> ; ecce quo modo eosdem ipsos vivificat Deus. Sed numquid eosdem deduxit ad inferos et reduxit? Hoc utrumque sine controversia fidelium in illo potius videmus impletum, capite scilicet nostro, cum quo vitam nostram in Deo apostolus dixit absconditam. Nam qui <span class="italic">proprio filio non pepercit, sed pro nobis omnibus tradidit eum,</span> isto modo utique mortificavit eum; et quia resuscitavit
a mortuis, eundum rursus vivificavit. Et quia in prophetia vox eius agnoscitur: <span class="italic">Non derelinques animam
meam in inferno,</span> eundem deduxit ad inferos et reduxit. Hac eius paupertate ditati sumus. <span class="italic">Dominus
enim pauperes facit et ditat.</span> Nam quid hoc sit ut sciamus, quod sequitur audiamus: <span class="italic">Humiliat et exaltat</span> ; utique superbos humiliat et humiles exaltat. Quod enim alibi legitur: <span class="italic">Deus superbis resistit, humilibus autem dat gratiam,</span> hoc totus habet sermo huius cuius nomen interpretatur gratia eius.</p>
<p>Iam vero quod adiungitur: <span class="italic">Suscitat a terra pauperem,</span> 
de nullo melius quam de illo intellego qui <span class="italic">propter nos pauper factus est, cum dives esset, ut eius paupertate,</span> 
sicut paulo ante dictum est, <span class="italic">ditaremur.</span> Ipsum enim de terra suscitavit tam cito, ut caro eius non videret corruptionem. Nec illud ab illo alienabo quod additum est: <span class="italic">Et de stercore erigit inopem.</span>
</p></section><notes></notes></section>