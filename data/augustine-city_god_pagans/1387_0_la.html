<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sui generis, et quaeque huic paci vel tuendae vel recuperandae necessaria sunt (sicut ea quae apte et convenienter adiacent sensibus, lux vox aurae spirabiles
quae potabiles, et quidquid ad alendura tegendum
curandum ornandumque corpus congruit), eo pacto aequissimo ut qui mortalis talibus bonis paci mortalium adcommodatis recte usus fuerit accipiat ampliora atque meliora, ipsam scilicet inmortalitatis pacem eique convenientem gloriam et honorem in vita aeterna ad fruendum Deo et proximo in Deo; qui autem perperam, nec illa accipiat et haec amittat.</p>
<h3><span class="ac">XIV</span></h3>
<span class="label"><span class="italic">De ordine ac lege sive terrena sive caelesti, per quam societati humanae etiam dominando consulitur, cui et consulendo servitur.</span></span>
<p><span class="sc">Omnis</span> igitur usus rerum temporalium refertur ad fructum pacis terrenae in terrena civitate; in caelesti autem civitate refertur ad fructum pacis aeternae. Quapropter si inrationalia essemus animantia, nihil appeteremus praeter ordinatam temperaturam partium
corporis et requiem appetitionum; nihil ergo praeter quietem carnis et copiam voluptatum, ut pax corporis prodesset paci animae. Si enim desit pax corporis, impeditur etiam inrationalis animae pax, quia requiem appetitionum consequi non potest.
</p></section><notes></notes></section>