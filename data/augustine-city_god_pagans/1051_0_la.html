<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sit, post apparebit. Alius vero, qui natus est ex Heber, genuit duodecim filios; ac per hoc fiunt omnes progeniti de Sem viginti septem. In summa igitur omnes progeniti de tribus filiis Noe, id est quindecim de Iapheth, triginta unus de Cham, viginti septem de Sem fiunt septuaginta tres. Deinde sequitur scriptura dicens: <span class="italic">Hi filii Sem in tribubus suis secundum linguas suas in regionibus suis et in gentibus suis;</span> itemque de omnibus: <span class="italic">Haec,</span> inquit, <span class="italic">tribus filiorum Noe secundum generationes eorum, secundum gentes eorum. Ab his dispersae sunt insulae gentium super terram post diluvium.</span> Unde colligitur septuaginta tres vel potius—quod postea demonstrabitur—septuaginta duas gentes tunc fuisse, non homines. Nam et prius, cum fuissent commemorati filii Iapheth, ita conclusum est: <span class="italic">Ex his segregatae sunt insulae gentium in terra sua, unus quisque secundum linguam in tribubus suis et in gentibus suis.</span></p>
<p>Iam vero in filiis Cham quodam loco apertius gentes commemoratae sunt, sicut superius ostendi. <span class="italic">Mesraim
genuit eos, qui dicuntur Ludiim;</span> et eodem modo ceterae usque ad septem gentes. Et enumeratis omnibus postea concludens: <span class="italic">Hi filii Cham,</span> inquit, <span class="italic">in tribubus suis secundum linguas suas in regionibus suis et in gentibus suis.</span> Propterea ergo multorum filii non sunt commemorati, quia gentibus aliis nascendo accesserunt, ipsi autem gentes facere nequiverunt. Nam qua alia causa, cum filii Iapheth


</p></section><notes></notes></section>