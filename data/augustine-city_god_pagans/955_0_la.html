<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

gratia peregrinus deorsum, gratia civis sursum. Nam quantum ad ipsum adtinet, ex eadem massa oritur quae originaliter est tota damnata, sed tamquam
figulus Deus—hanc enim similitudinem non inpudenter<a class="footnoteLink" href="#note_LCL414_414_1" id="target_note_LCL414_414_1"><sup>1</sup></a> sed prudenter introducit apostolus—ex eadem massa fecit aliud vas in honorem, aliud in contumeliam. Prius autem factum est vas in contumeliam,
post vero alterum in honorem, quia et in ipso uno, sicut iam dixi, homine prius est reprobum, unde necesse est incipiamus et ubi non est necesse ut remaneamus, posterius vero probum, quo proficientes
veniamus et quo pervenientes maneamus. Proinde non quidem omnis homo malus erit bonus, nemo tamen erit bonus qui non erat malus; sed quanto quisque citius mutatur in melius, hoc in se facit nominari quod adprehendit celerius et posteriore cooperit vocabulum prius.</p>
<p>Scriptum est itaque de Cain quod condiderit civitatem; Abel autem tamquam peregrinus non condidit. Superna est enim sanctorum civitas, quamvis hic pariat cives, in quibus peregrinatur donec regni eius tempus adveniat, cum congregatura est omnes in suis corporibus resurgentes, quando eis promissum dabitur regnum, ubi cum suo principe, rege saeculorum, sine ullo temporis fine regnabunt.</p>
</section><notes><section class="footnotes"><ul><li class="note" id="note_LCL414_414_1"><a class="footnoteCrossrefLink" href="#target_note_LCL414_414_1" title="Click to highlight in text"><sup class="lineRef">1</sup>inprudenter <span class="italic">some MSS.</span></a></li><script type="text/javascript">document.getElementById('note_LCL414_414_1').style.display = "none";</script></ul></section></notes></section>