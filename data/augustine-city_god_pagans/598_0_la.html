<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VIII</h3>
<span class="label"><span class="italic">De miraculis quae Deus ad conroborandam fidem piorum etiam per angelorum ministerium promissis suis adhibere dignatus est.</span></span>
<p><span class="sc">Nam</span> nimis vetera si commemorem, longius quam sat est revolvere videbor quae miracula facta sint adtestantia promissis Dei, quibus ante annorum milia praedixit Abrahae quod in semine eius omnes gentes benedictionem fuerant habiturae. Quis enim non miretur eidem Abrahae filium peperisse coniugem
sterilem eo tempore senectutis quo parere nec fecunda iam posset, atque in eiusdem Abrahae sacrificio flammam caelitus factam inter divisas victimas cucurrisse, eidemque Abrahae praedictum ab angelis caeleste incendium Sodomorum, quos angelos hominibus similes hospitio susceperat et per eos de prole ventura Dei promissa tenuerat, ipsoque inminente iam incendio miram de Sodomis per eosdem angelos liberationem Loth filii fratris eius, cuius uxor in via retro respiciens atque in salem repente conversa magno admonuit sacramento neminem in via liberationis suae praeterita desiderare debere?</p>
<p>Illa vero quae et quanta sunt quae iam per Moysen pro populo Dei de iugo servitutis eruendo in Aegypto






</p></section><notes></notes></section>