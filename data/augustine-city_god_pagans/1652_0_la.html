<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

modo quo res temporales operatur aeternus, sive per suos ministros ista faciat. Et eadem ipsa, quae per ministros facit, sive quaedam faciat etiam per martyrum spiritus sicut per homines adhuc in corpore constitutos, sive omnia ista per angelos, quibus invisibiliter, incorporaliter, inmutabiliter imperat, operetur, ut quae per martyres fieri dicuntur eis orantibus tantum et inpetrantibus, non etiam operantibus fiant. Sive alia istis alia illis modis qui nullo modo conprehendi a mortalibus possunt, ei tamen adtestantur haec fidei in qua carnis in aeternum
resurrectio praedicatur.</p>
<h3>X</h3>
<span class="label"><span class="italic">Quanto dignius honorentur martyres qui ideo multa mira obtinent ut Deus verus colatur, quam daemones qui ob hoc quaedam faciunt ut ipsi dii esse credantur.</span></span>
<p><span class="sc">Hic</span> forte dicturi sunt etiam deos suos aliqua mira fecisse. Bene, si iam incipiunt deos suos nostris mortuis hominibus comparare. An dicent etiam se habere deos ex hominibus mortuis, sicut Herculem, sicut Romulum, sicut alios multos quos in deorum numerum receptos opinantur? Sed nobis martyres
</p></section><notes></notes></section>