<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tabernacula aeterna quoniam obsecutus est sanctis de mammona iniquitatis. Id est de pecunia vel divitiis quae male fuerant adquisitae, aut etiamsi bene, non tamen veris sed quas iniquitas putat esse divitias, quoniam nescit quae sint verae divitiae quibus illi abundabant qui et alios recipiunt in tabernacula aeterna. Est itaque quidam vitae modus nec tam malae ut his qui eam vivunt nihil prosit ad capessendum
regnum caelorum largitas elemosynarum, quibus etiam iustorum sustentatur inopia, et fiunt amici qui in tabernacula aeterna suscipiant, nec tam bonae ut ad tantam beatitudinem adipiscendam eis ipsa sufficiat, nisi eorum meritis quos amicos fecerint misericordiam consequantur.</p>
<p>Mirari autem soleo etiam apud Vergilium reperiri istam Domini sententiam, ubi ait: <span class="italic">Facite vobis amicos de mammona iniquitatis, ut et ipsi recipiant vos in tabernacula aeterna;</span> cui est et illa simillima: <span class="italic">Qui recipit prophetam in nomine prophetae, mercedem prophetae
accipiet; et qui recipit iustum in nomine iusti, mercedem iusti accipiet.</span> Nam cum Elysios campos poeta ille describeret, ubi putant habitare animas beatorum, non solum ibi posuit eos qui propriis meritis ad illas sedes pervenire potuerunt, sed adiecit atque ait:</p>
<blockquote><p><span class="line">Quique sui memores alios fecere merendo,</span><span class="linebreak"></span></p></blockquote>
<p class="noindent">id est, qui promeruerunt alios eosque sui memores promerendo feceruntâ€”prorsus tamquam eis dicerent,




</p></section><notes></notes></section>