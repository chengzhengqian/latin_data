<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">pertinentium uni dedit consecrationes, alteri sacra privata, ultimo publica. Hanc velut pompam obsequiorum
in tribus qui restant dii ipsi sequuntur extremi, quibus iste universus cultus inpensus est: in primo dii certi, in secundo incerti, in tertio cunctorum
novissimo dii praecipui atque selecti.</p>
<h3>IV</h3>
<span class="label"><span class="italic">Quod ex disputatione Varronis apud cultores deorum antiquiores res humanae quam divinae reperiantur.</span></span>
<p><span class="sc">In</span> hac tota serie pulcherrimae ac subtilissimae distributionis
et distinctionis vitam aeternam frustra quaeri et sperari inpudentissime vel optari, ex his quae iam diximus et quae deinceps dicenda sunt, cuivis hominum qui corde obstinato sibi non fuerit inimicus, facillime apparet. Vel hominum enim sunt ista instituta vel daemonum, non quales vocant illi daemones bonos, sed, ut loquar apertius, inmundorum
spirituum et sine controversia malignorum, qui noxias opiniones, quibus anima humana magis magisque vanescat et incommutabili aeternaeque veritati coaptari atque inhaerere non possit, invidentia
mirabili et occulte inserunt cogitationibus impiorum et aperte aliquando ingerunt sensibus et qua possunt fallaci adtestatione confirmant. Iste</p>
</section><notes></notes></section>