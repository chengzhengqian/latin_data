<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

dicere, ut respondendi nobis angustias ingerant; quia si dixerimus non esse credendum, scripta illa miraculorum infirmabimus; si autem credendum esse concesserimus, firmabimus numina paganorum. Sed nos, sicut iam in libro duodevicensimo
huius operis dixi, non habemus necesse omnia credere quae historia continet gentium, cum et ipsi inter se historici, sicut ait Varro, quasi data opera et quasi ex industria per multa dissentiant. Sed ea, si volumus, credimus, quae non adversantur libris quibus non dubitamus oportere nos credere. De his autem miraculorum locis nobis ad ea quae futura persuadere incredulis volumus satis illa sufficiant<a class="footnoteLink" href="#note_LCL417_34_1" id="target_note_LCL417_34_1"><sup>1</sup></a> quae nos quoque possumus experiri, et eorum testes idoneos non difficile est invenire.</p>
<p>De isto autem fano Veneris et lucerna inextinguibili
non solum in nullas coartamur angustias, verum etiam latitudinis nobis campus aperitur. Addimus enim ad istam lucernam inextinguibilem et humanarum
et magicarum id est per homines daemonicarum
artium, et ipsorum per se ipsos daemonum multa miracula. Quae si negare voluerimus, eidem ipsi cui credimus sacrarum litterarum adversabimur veritati. Aut ergo in lucerna illa mechanicum aliquid de lapide asbesto ars humana molita est aut arte magica factum est quod homines illo mirarentur in templo, aut daemon quispiam sub nomine Veneris

</p></section><notes><section class="footnotes"><ul><li class="note" id="note_LCL417_34_1"><a class="footnoteCrossrefLink" href="#target_note_LCL417_34_1" title="Click to highlight in text"><sup class="lineRef">1</sup><span class="italic">Many manuscripts read</span> sufficiunt.</a></li><script type="text/javascript">document.getElementById('note_LCL417_34_1').style.display = "none";</script></ul></section></notes></section>