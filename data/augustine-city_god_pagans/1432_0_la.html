<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

enim caro nostra regenerabitur per incorruptionem, quem ad modum est anima nostra regenerata per fidem.</p>
<p>Multa praetereo quae de ultimo iudicio ita dici videntur, ut diligenter considerata reperiantur ambigua
vel magis ad aliud pertinentia; sive scilicet ad eum Salvatoris adventum, quo per totum hoc tempus in ecclesia sua venit, hoc est in membris suis, particulatim
atque paulatim, quoniam tota corpus est eius; sive ad excidium terrenae Hierusalem, quia et de illo cum loquitur plerumque sic loquitur tamquam de fine saeculi atque illo die iudicii novissimo et magno loquatur, ita ut dinosci non possit omnino, nisi ea quae apud tres evangelistas Matthaeum, Marcum et Lucam de hac re similiter dicta sunt, inter se omnia conferantur. Quaedam quippe alter obscurius, alter explicat planius, ut ea quae ad unam rem pertinentia dicuntur, appareat unde dicantur. Quod facere utcumque curavi in quadam epistula quam rescripsi ad beatae memoriae virum Hesychium, Salonitanae urbis episcopum, cuius epistulae titulus est: De fine saeculi.</p>
<p>Proinde iam illud hic dicam quod in evangelio secundum Matthaeum de separatione bonorum et malorum legitur per iudicium praesentissimum atque novissimum Christi. <span class="italic">Cum autem venerit, inquit, filius hominis in maiestate sua, et omnes angeli cum eo, tunc sedebit super sedem maiestatis suae, et congregabuntur ante eum omnes gentes, et separabit eos ab invicem, sicut pastor segregat oves ab haedis, et statuet oves quidem a</span>
</p></section><notes></notes></section>