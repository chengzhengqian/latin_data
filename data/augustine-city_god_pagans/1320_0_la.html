<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

annos etiam Herodem alienigenam regem habere meruerunt, quo regnante natus est Christus. Iam enim venerat plenitudo temporis significata prophetico
spiritu per os patriarchae Iacob, ubi ait: <span class="italic">Non deficiet princeps ex Iuda, neque dux de femoribus eius, donec veniat cui repositum est, et ipse expectatio gentium.</span> Non ergo defuit Iudaeorum princeps ex Iudaeis usque ad istum Herodem, quem primum acceperunt alienigenam regem. Tempus ergo iam erat, ut veniret ille cui repositum erat, quod novo promissum est testamento, ut ipse esset expectatio gentium. Fieri autem non posset ut expectarent eum gentes venturum, sicut eum cernimus expectari, ut veniat ad faciendum iudicium in claritate potentiae,
nisi prius in eum crederent, cum venit ad patiendum iudicium in humilitate patientiae.</p>
<h3><span class="ac">XLVI</span></h3>
<span class="label"><span class="italic">De ortu Salvatoris nostri, secundum quod Verbum caro factum est, et de dispersione Iudaeorum per omnes gentes, sicut fuerat prophetatum.</span></span>
<p><span class="sc">Regnante</span> ergo Herode in Iudaea, apud Romanos autem iam mutato rei publicae statu imperante Caesare Augusto et per eum orbe pacato natus est Christus secundum praecedentem prophetiam in Bethleem Iudae, homo manifestus ex homine virgine, Deus occultus ex Deo Patre. Sic enim propheta praedixerat: <span class="italic">Ecce virgo accipiet in utero et pariet filium</span>,



</p></section><notes></notes></section>