<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Et ideo, quamdiu vitiis imperatur, plena pax non est, quia et illa quae resistunt periculoso debellantur proelio, et illa quae victa sunt nondum securo triumphantur otio, sed adhuc sollicito premuntur imperio. In his ergo temptationibus, de quibus omnibus in divinis eloquiis breviter dictum est: <span class="italic">Numquid non temptatio est vita humana super terram?</span> quis ita vivere se praesumat ut dicere Deo: <span class="italic">Dimitte nobis debita nostra</span> necesse non habeat nisi homo elatus,
nec vero magnus, sed inflatus ac tumidus, cui per iustitiam resistit qui gratiam largitur humilibus? Propter quod scriptum est: <span class="italic">Deus superbis resistit, humilibus autem dat gratiam.</span> Hic itaque in unoquoque
iustitia est ut oboedienti Deus homini, animus corpori, ratio autem vitiis etiam repugnantibus
imperet, vel subigendo vel resistendo, atque ut ab ipso Deo petatur et meritorum gratia et venia delictorum ac de acceptis bonis gratiarum actio persolvatur.
In illa vero pace finali, quo referenda et cuius adipiscendae causa habenda est ista iustitia, quoniam sanata inmortalitate atque incorruptione natura vitia non habebit nec unicuique nostrum vel ab alio vel a se ipso quippiam repugnabit, non opus erit ut ratio vitiis, quae nulla erunt, imperet; sed imperabit
Deus homini, animus corpori, tantaque ibi erit oboediendi suavitas et facilitas quanta vivendi regnandique felicitas. Et hoc illic in omnibus atque



</p></section><notes></notes></section>