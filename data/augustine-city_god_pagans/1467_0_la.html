<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sunt, adfuerunt; mors vero et infernus reddiderunt, quoniam vitae de qua iam exierant revocarunt. Nec frustra fortasse non satis fuit ut diceret <span class="italic">mors</span> aut <span class="italic">infernus</span>, sed utrumque dictum est: mors propter bonos, qui tantummodo mortem perpeti potuerunt, non et infernum; infernus autem propter malos, qui etiam poenas apud inferos pendunt. Si enim non absurde credi videtur antiquos etiam sanctos, qui venturi Christi tenuerunt fidem, locis quidem a tormentis
impiorum remotissimis, sed apud inferos fuisse, donec eos inde Christi sanguis et ad ea loca descensus erueret, profecto deinceps boni fideles effuso illo pretio iam redempti prorsus inferos nesciunt, donec etiam receptis corporibus bona recipiant
quae merentur.</p>
<p>Cum autem dixisset: <span class="italic">Et iudicati sunt singuli secundum
facta sua</span>, breviter subiecit quem ad modum fuerint iudicati: <span class="italic">Et mors et infernus</span>, inquit, <span class="italic">missi sunt in stagnum ignis</span>, his nominibus significans diabolum, quoniam mortis est auctor infernarumque poenarum, universamque simul daemonum societatem. Hoc est enim quod supra evidentius praeoccupando iam dixerat: <span class="italic">Et diabolus, qui seducebat eos, missus est in stagnum ignis et sulphuris.</span> Quod vero ibi obscurius adiunxerat dicens: <span class="italic">Quo et bestia et pseudopropheta</span>, hic apertius: <span class="italic">Et qui non sunt</span>, inquit, <span class="italic">inventi in libro vitae scripti, missi sunt in stagnum ignis.</span> Non Deum liber





</p></section><notes></notes></section>