<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p><span class="italic">

vobis.</span> Ergo et ad hoc genus elemosynarum pertinet quod ait apostolus Iacobus iudicium futurum sine misericordia ei qui non fecit misericordiam. Nec dixit Dominus, inquiunt, magna vel parva, sed: <span class="italic">Dimittet vobis pater vester peccata vestra, si et vos dimiseritis 
hominibus.</span> Ac per hoc putant etiam eis qui perdite vixerint, donec claudant diem vitae huius extremum, per hanc orationem qualiacumque et quantacumque fuerint omnia cotidie peccata dimitti, sicut ipsa cotidie frequentatur oratio, si hoc tantummodo
custodire meminerint ut, quando ab eis veniam petunt qui eos peccato qualicumque laeserunt, ex corde dimittant. Cum ad haec omnia Deo donante respondero, liber iste claudendus est.</p>
<h3>XXIII</h3>
<span class="label"><span class="italic">Contra opinionem eorum qui dicunt nec diaboli nec hominum malorum perpetua futura supplicia.</span></span>
<p><span class="sc">Ac</span> primum quaeri oportet atque cognosci cur ecclesia ferre nequiverit hominum disputationem diabolo etiam post maximas et diuturnissimas poenas purgationem vel indulgentiam pollicentem. Neque enim tot sancti et sacris veteribus ac novis litteris eruditi mundationem et regni caelorum beatitudinem post qualiacumque et quantacumque supplicia qualibuscumque et quantiscumque angelis inviderunt. Sed potius viderunt divinam vacuari vel infirmari non posse sententiam, quam se Dominus praenuntiavit in


</p></section><notes></notes></section>