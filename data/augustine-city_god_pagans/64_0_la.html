<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXXI</h3>
<span class="label"><span class="italic">Quibus vitiorum gradibus aucta sit in Romanis cupido regnandi.</span></span>
<p><span class="sc">Nam</span> quando illa quiesceret in superbissimis mentibus,
donec continuatis honoribus ad potestatem regiam perveniret? Honorum porro continuandorum facultas non esset, nisi ambitio praevaleret. Minime autem praevaleret ambitio, nisi in populo avaritia luxuriaque corrupto. Avarus vero luxuriosusque populus secundis rebus effectus est, quas Nasica ille providentissime cavendas esse censebat, quando civitatem hostium maximam fortissimam opulentissimam
nolebat auferri, ut timore libido premeretur, libido pressa non luxuriaretur luxuriaque cohibita nec avaritia grassaretur; quibus vitiis obseratis civitati utilis virtus floreret et cresceret eique virtuti libertas congrua permaneret.</p>
<p>Hinc etiam erat et ex hac providentissima patriae caritate veniebat, quod idem ipse vester pontifex maximus, a senatu illius temporis (quod saepe dicendum
est) electus sine ulla sententiarum discrepantia vir optimus, caveam theatri senatum construere molientem ab hac dispositione et cupiditate compescuit
persuasitque oratione gravissima, ne Graecam luxuriam virilibus patriae moribus paterentur obrepere
et ad virtutem labefactandam enervandamque Romanam peregrinae consentire nequitiae, tantumque</p>
</section><notes></notes></section>