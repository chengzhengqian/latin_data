<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">victas duas a Venere Troiam evertisse; Iovem ipsum converti in bovem aut cygnum, ut cum aliqua concumbat;
deam homini nubere, Saturnum liberos devorare; nihil denique posse confingi miraculorum atque vitiorum, quod non ibi reperiatur atque ab deorum natura longe absit.</p>
<p>O Scaevola pontifex maxime, ludos tolle, si potes; praecipe populis ne tales honores diis inmortalibus deferant ubi crimina deorum libeat mirari et quae fieri possunt placeat imitari. Si autem tibi responderit
populus: Vos nobis importastis ista pontifices; deos ipsos roga, quibus instigantibus ista iussistis ne talia sibi iubeant exhiberi. Quae si mala sunt et propterea nullo modo de deorum maiestate credenda, maior est deorum iniuria, de quibus inpune finguntur.</p>
<p>Sed non te audiunt, daemones sunt, prava docent, turpibus gaudent; non solum non deputant iniuriam, si de illis ista fingantur, sed eam potius iniuriam ferre non possunt, si per eorum sollemnia non agantur. Iam vero si adversus eos Iovem interpelles, maxime ob eam causam, quia eius plura crimina ludis scaenicis actitantur. Nonne etiamsi Deum Iovem nuncupatis, a quo regitur totus atque administratur hic mundus,</p>
</section><notes></notes></section>