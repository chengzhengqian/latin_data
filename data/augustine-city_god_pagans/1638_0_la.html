<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Medicum quendam podagrum in eadem urbe, qui cum dedisset nomen ad baptismum et pridie quam baptizaretur in somnis a pueris nigris cirratis quos intellegebat daemones baptizari eodem anno prohibitus
fuisset, eisque non obtemperans etiam conculcantibus
pedes eius in dolorem acerrimum qualem numquam expertus est isset magisque eos vincens lavacro regenerationis, ut voverat, ablui non distulisset,
in baptismate ipso non solum dolore, quo ultra solitum cruciabatur, verum etiam podagra caruisse nec amplius, cum diu postea vixisset, pedes doluisse quis novit? Nos tamen novimus et paucissimi
fratres ad quos id potuit pervenire.</p>
<p>Ex mimo quidam Curubitanus non solum a paralysi, verum etiam ab informi pondere genitalium cum baptizaretur salvus effectus est, et liberatus utraque molestia tamquam mali nihil habuisset in corpore de fonte regenerationis ascendit. Quis hoc praeter Curubim novit et praeter rarissimos aliquos qui hoc ubicumque audire potuerunt? Nos autem cum hoc comperissemus, iubente sancto episcopo Aurelio etiam ut veniret Carthaginem fecimus, quamvis a talibus prius audierimus de quorum fide dubitare non possemus.</p>
<p>Vir tribunicius Hesperius apud nos est. Habet in territorio Fussalensi fundum, Zubedi appellatur. Ubi cum adflictione animalium et servorum suorum domum suam spirituum malignorum vim noxiam perpeti comperisset, rogavit nostros me absente presbyteros ut aliquis eorum illo pergeret, cuius
</p></section><notes></notes></section>