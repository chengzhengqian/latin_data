<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><blockquote><p>
<span class="line">Supplicia expendunt; aliae panduntur inanes</span><span class="linebreak"></span>
<span class="line">Suspensae ad ventos, aliis sub gurgite vasto</span><span class="linebreak"></span>
<span class="line">Infectum eluitur scelus aut exuritur igni.</span><span class="linebreak"></span></p></blockquote>
<p class="noindent">Qui hoc opinantur nullas poenas nisi purgatorias volunt esse post mortem, ut, quoniam terris superiora sunt elementa aqua aer ignis, ex aliquo istorum mundetur per expiatorias poenas quod terrena contagione
contractum est. Aer quippe accipitur in eo quod ait: “Suspensae ad ventos”; aqua in eo quod ait: “Sub gurgite vasto”; ignis autem suo nomine expressus est cum dixit: “Aut exuritur igni.”</p>
<p>Nos vero etiam in hac quidem mortali vita esse quasdam poenas purgatorias confitemur, non quibus affliguntur quorum vita vel non inde fit melior vel potius inde fit peior, sed illis sunt purgatoriae qui eis coherciti corriguntur. Ceterae omnes poenae, sive temporariae sive sempiternae, sicut unusquisque divina providentia tractandus est, inferuntur vel pro peccatis sive praeteritis sive in quibus adhuc vivit ille qui plectitur, vel pro exercendis declarandisque virtutibus per homines et angelos seu bonos seu malos. Nam etsi quisque mali aliquid alterius inprobitate
vel errore patiatur, peccat quidem homo qui vel ignorantia vel iniustitia cuiquam mali aliquid facit, sed non peccat Deus, qui iusto quamvis occulto iudicio fieri sinit. Sed temporarias poenas alii in hac vita tantum, alii post mortem, alii et nunc et tunc. verum tamen ante iudicium illud severissimum novissimumque patiuntur. Non autem omnes veniunt


</p></section><notes></notes></section>