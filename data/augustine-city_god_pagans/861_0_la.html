<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

videri, quia non eo prorsus die a corpore sunt soluti quo cibum interdictum mortiferumque sumpserunt. Eo quippe die, mutata in deterius vitiataque natura atque a ligno vitae separatione iustissima, mortis in eis etiam corporalis necessitas facta est, cum qua nos necessitate nati sumus. Propter quod apostolus non ait: Corpus quidem moriturum est propter peccatum,
sed ait: <span class="italic">Corpus quidem mortuum est propter peccatum, spiritus autem vita est propter iustitiam.</span> Deinde subiunxit: <span class="italic">Si autem spiritus eius qui suscitavit Christum a mortuis habitat in vobis, qui suscitavit Christum a mortuis vivificabit et mortalia corpora vestra per inhabitantem spiritum eius in vobis.</span></p>
<p>Tunc ergo erit corpus in spiritum vivificantem quod nunc est in animam viventem. Et tamen mortuum dicit apostolus quia iam moriendi necessitate constrictum
est. Tunc autem ita<a class="footnoteLink" href="#note_LCL414_226_1" id="target_note_LCL414_226_1"><sup>1</sup></a> erat in animam viventem, quamvis non in spiritum vivificantem, ut tamen mortuum dici non recte posset, quia nisi perpetratione
peccati necessitatem moriendi habere non posset.</p>
<p>Cum vero Deus et dicendo: <span class="italic">Adam, ubi es?</span> mortem significaverit animae, quae facta est illo deserente, et dicendo: <span class="italic">Terra es et in terram ibis</span> mortem significaverit
corporis, quae illi fit anima discedente, propterea de morte secunda nihil dixisse credendus est, quia occultam esse voluit propter dispensationem





</p></section><notes><section class="footnotes"><ul><li class="note" id="note_LCL414_226_1"><a class="footnoteCrossrefLink" href="#target_note_LCL414_226_1" title="Click to highlight in text"><sup class="lineRef">1</sup>ita <span class="italic">omitted in V and two other MSS.</span></a></li><script type="text/javascript">document.getElementById('note_LCL414_226_1').style.display = "none";</script></ul></section></notes></section>