<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XXIX</span></h3>
<span class="label"><span class="italic">De adventu Heliae ante iudicium, cuius praedicatione scripturarum secreta reserante Iudaei convertentur ad Christum.</span></span>
<p><span class="sc">Cum</span> autem admonuisset ut meminissent legis Moysi (quoniam praevidebat eos multo adhuc tempore
non eam spiritaliter, sicut oportuerat, accepturos),
continuo subiecit: <span class="italic">Et ecce ego mittam vobis Helian Thesbiten, antequam veniat dies Domini magnus et inlustris, qui convertet cor patris ad filium et cor hominis ad proximum suum, ne forte veniens percutiam terram penitus.</span> Per hunc Heliam magnum mirabilemque prophetam exposita sibi lege ultimo tempore
ante iudicium Iudaeos in Christum verum, id est in Christum nostrum, esse credituros, celeberrimum est in sermonibus cordibusque fidelium. Ipse quippe ante adventum iudicis Salvatoris non inmerito speratur
esse venturus qui etiam nunc vivere non inmerito creditur. Curru namque igneo raptus est de rebus humanis, quod evidentissime sancta scriptura testatur.
Cum venerit ergo, exponendo legem spiritaliter, quam nunc Iudaei carnaliter sapiunt, <span class="italic">convertet cor patris ad filium,</span> id est cor patrum ad filios; singularem quippe pro numero plurali interpretes septuaginta posuerunt; et est sensus ut etiam filii sic intellegant legem, id est Iudaei, quem ad modum eam patres



</p></section><notes></notes></section>