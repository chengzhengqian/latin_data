<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">


adfuisse non visam a quibus alia videbantur, ἀορασία Graece dicitur, quod nostri interpretes Latine dicere non valentes in libro geneseos caecitatem interpretati sunt. Hanc enim sunt passi Sodomitae quando quaerebant ostium iusti viri nec poterant invenire. Quae si fuisset caecitas qua fit ut nihil possit videri non ostium qua ingrederentur, sed duces itineris a quibus inde abducerentur, inquirerent.</p>
<p>Nescio quo autem modo sic afficimur amore martyrum beatorum ut velimus in illo regno in eorum corporibus videre vulnerum cicatrices quae pro Christi nomine pertulerunt, et fortasse videbimus. Non enim deformitas in eis sed dignitas erit, et quaedam quamvis in corpore non corporis sed virtutis pulchritudo fulgebit. Nec ideo tamen si aliqua martyribus amputata et ablata sunt membra, sine ipsis membris erunt in resurrectione mortuorum quibus dictum est: <span class="italic">Capillus capitis vestri non peribit.</span> Sed si hoc decebit in illo novo saeculo ut indicia gloriosorum vulnerum in illa inmortali carne cernantur, ubi membra ut praeciderentur percussa vel secta sunt, ibi cicatrices, sed tamen eisdem membris redditis non perditis, apparebunt. Quamvis itaque omnia quae acciderunt corpori vitia tunc non erunt, non sunt tamen deputanda vel appellanda vitia virtutis indicia.</p>
</section><notes></notes></section>