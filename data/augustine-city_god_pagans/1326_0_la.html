<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">pacem in loco isto</span>, nisi “dabo pacem in loco, quem significat locus iste.”</p>
<p>Quoniam omnia significantia videntur quodam modo earum rerum quas significant sustinere personas;
sicut dictum est ab apostolo: <span class="italic">Petra erat Christus</span>, quoniam petra illa, de qua hoc dictum est, significabat utique Christum. Maior est itaque gloria domus huius novi testamenti quam domus prioris veteris testamenti, et tunc apparebit maior, cum dedicabitur. Tunc enim <span class="italic">veniet desideratus cunctis gentibus</span>, sicut legitur in Hebraeo. Nam primus eius adventus nondum erat desideratus omnibus gentibus. Non enim quem deberent desiderare sciebant, in quem non crediderant. Tunc etiam secundum septuaginta interpretes (quia et ipse propheticus sensus est) <span class="italic">venient quae electa sunt Domini de cunctis gentibus.</span> Tunc enim vere non venient nisi electa, de quibus dicit apostolus: <span class="italic">Sicut elegit nos in ipso ante mundi constitutionem.</span> Ipse quippe architectus, qui dixit: <span class="italic">Multi vocati, pauci vero electi</span>, non de his qui vocati sic venerunt ut de convivio proicerentur, sed de electis demonstraturus est aedificatam domum, quae nullam ruinam deinceps formidabit. Nunc autem, quando et hi replent ecclesias quos tamquam in area ventilatio separabit, non apparet tanta gloria domus huius quanta tunc apparebit quando quisquis ibi erit semper erit.</p>
</section><notes></notes></section>