<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quia talia reperiunt quae maneant in aeternum.
Erit etiam in fine saeculi tribulatio tempore Antichristi qualis numquam antea fuit. Quam multa erunt tunc aedificia, sive aurea sive fenea, super optimum fundamentum, quod est Christus Iesus, ut ignis ille probet utraque et de aliis gaudium de aliis inferat damnum, neutros tamen perdat, in quibus haec inveniet, propter stabile fundamentum!</p>
<p>Quicumque autem, non dico uxorem cuius etiam commixtione carnis ad carnalem utitur voluptatem, sed ipsa quae ab eius modi delectationibus aliena sunt nomina pietatis humano more carnaliter diligendo
Christo anteponit, non eum habet in fundamento
et ideo non per ignem salvus erit, sed salvus non erit, quia esse cum Salvatore non poterit, qui de hac re apertissime loquens ait: <span class="italic">Qui amai patrem aut matrem plus quam me non est me dignus; et qui amat filium aut filiam super me non est me dignus.</span> Verum qui has necessitudines sic amat carnaliter ut tamen eas Christo Domino non praeponat, malitque ipsis carere quam Christo, si ad hunc fuerit articulum temptationis adductus, per ignem erit salvus, quia ex earum amissione tantum necesse est urat dolor quantum haeserat amor. Porro qui patrem matrem filios filias secundum Christum dilexerit, ut ad eius regnum obtinendum eique cohaerendum illis consulat, vel hoc in eis diligat quod membra sunt Christi,
</p></section><notes></notes></section>