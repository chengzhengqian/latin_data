<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

laniabantur, trucidabantur—et multiplicabantur.
Non erat eis pro salute pugnare nisi salutem pro Salvatore contemnere.</p>
<p>Scio in libro Ciceronis tertio, nisi fallor, de re publica disputari nullum bellum suscipi a civitate optima, nisi aut pro fide aut pro salute. Quid autem dicat pro salute vel intellegi quam salutem velit, alio loco demonstrans: “Sed his poenis, inquit, quas etiam stultissimi sentiunt—egestate, exilio, vinculis, verberibus—elabuntur saepe privati oblata mortis celeritate. Civitatibus autem mors ipsa poena est, quae videtur a poena singulos vindicare. Debet enim constituta sic esse civitas, ut aeterna sit. Itaque nullus interitus est rei publicae naturalis, ut hominis, in quo mors non modo necessaria est verum etiam optanda persaepe. Civitas autem cum tollitur, deletur, extinguitur. Simile est quodam modo, ut parva magnis conferamus, ac si omnis hic mundus intereat et concidat.” Hoc ideo dixit Cicero quia mundum non interiturum cum Platonicis sentit. Constat ergo eum pro ea salute voluisse bellum suscipi a civitate, qua fit ut maneat hic civitas, sicut dicit, aeterna, quamvis morientibus et nascentibus singulis, sicut perennis est opacitas oleae vel lauri atque huius modi ceterarum arborum singulorum lapsu ortuque foliorum. Mors quippe, ut dicit, non hominum singulorum, sed universae poena est civitatis, quae a poena plerumque singulos vindicat.
Unde merito quaeritur utrum recte fecerint


</p></section><notes></notes></section>