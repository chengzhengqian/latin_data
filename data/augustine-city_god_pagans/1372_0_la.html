<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

socialia scilicet et civilia, quibus miserabilius quatitur humanum genus, sive cum belligeratur ut aliquando conquiescant, sive cum timetur ne rursus exsurgant. Quorum malorum multas et multiplices clades, duras et diras necessitates si ut dignum est eloqui velim, quamquam nequaquam sicut res postulat possim, quis erit prolixae disputationis modus? Sed sapiens, inquiunt, iusta bella gesturus est. Quasi non, si se hominem meminit, multo magis dolebit iustorum necessitatem sibi extitisse bellorum; quia nisi iusta essent, ei gerenda non essent, ac per hoc sapienti nulla bella essent. Iniquitas enim partis adversae iusta bella ingerit gerenda sapienti; quae iniquitas utique homini est dolenda, quia hominum est, etsi nulla ex ea bellandi necessitas nasceretur. Haec itaque mala tam magna, tam horrenda, tam saeva quisquis cum dolore considerat, miseriam fateatur;
quisquis autem vel patitur ea sine animi dolore vel cogitat, multo utique miserius ideo se putat beatum,
quia et humanum perdidit sensum.</p>
<h3><span class="ac">VIII</span></h3>
<span class="label"><span class="italic">Quod amicitia bonorum secura esse non possit, dum a periculis quae in hac vita sunt trepidari necesse est.</span></span>
<p><span class="sc">Si</span> autem non contingat quaedam ignorantia similis dementiae, quae tamen in huius vitae misera condicione
</p></section><notes></notes></section>