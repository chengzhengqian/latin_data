<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ipsa natura. Cuius enim recte vituperatur vitium, procul dubio natura laudatur. Nam recta vitii vituperatio
est, quod illo dehonestatur natura laudabilis.</p>
<p>Sicut ergo, cum vitium oculorum dicitur caecitas, id ostenditur, quod ad naturam oculorum pertinet visus, et cum vitium aurium dicitur surditas, ad earum naturam pertinere demonstratur auditus, ita, cum vitium creaturae angelicae dicitur, quo non adhaeret Deo, hinc apertissime declaratur, eius naturae ut Deo adhaereat convenire. Quam porro magna sit laus adhaerere Deo ut ei vivat, inde sapiat, illo gaudeat tantoque bono sine morte sine errore sine molestia perfruatur, quis digne cogitare possit aut eloqui? Quapropter etiam vitio malorum angelorum, quo non adhaerent Deo, quoniam omne vitium naturae nocet, satis manifestatur Deum tam bonam eorum creasse naturam cui noxium sit non esse cum Deo.</p>
<h3>II</h3>
<span class="label"><span class="italic">Nullam essentiam Deo esse contrariam, quia ab eo qui summe et semper est hoc in totum videtur diversum esse quod non est.</span></span>
<p><span class="sc">Haec</span> dicta sint ne quisquam, cum de angelis apostaticis
loquimur, existimet eos aliam velut ex alio principio habere potuisse naturam, nec eorum naturae


</p></section><notes></notes></section>