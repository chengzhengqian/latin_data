<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent"><span class="italic">aliquid possumus. Habentes autem victum et tegumentum his contenti sumus. Nam qui volunt divites fieri, incidunt in temptationem et laqueum et desideria multa stulta<a class="footnoteLink" href="#note_LCL411_48_1" id="target_note_LCL411_48_1"><sup>1</sup></a> et noxia, quae mergunt homines in interitum et perditionem. Radix enim est omnium malorum avaritia, quam quidam adpetentes a fide pererraverunt et inseruerunt se doloribus multis.</span></p>
<p>Quibus ergo terrenae divitiae in illa vastatione perierunt, si eas sic habebant quem ad modum ab isto foris paupere, intus divite audierant, id est, si mundo utebantur tamquam non utentes, potuerunt dicere, quod ille graviter temptatus et minime superatus: <span class="italic">Nudus exivi de utero matris meae, nudus revertar in terram. Dominus dedit, Dominus abstulit, sicut Domino placuit, ita factum est; sit nomen Domini benedictum;</span> ut bonus servus magnas facultates haberet ipsam sui Domini voluntatem, cui pedisequus mente ditesceret, nec contristaretur eis rebus vivens relictus quas cito fuerat moriens relicturus.</p>
<p>Illi autem infirmiores, qui terrenis his bonis, quamvis
ea non praeponerent Christo, aliquantula tamen cupiditate cohaerebant, quantum haec amando peccaverint, perdendo senserunt. Tantum quippe doluerunt quantum se doloribus inseruerant, sicut apostolum dixisse supra commemoravi. Oportebat enim ut eis adderetur etiam experimentorum disciplina
a quibus tam diu fuerat neglecta verborum.</p>
</section><notes><section class="footnotes"><ul><li class="note" id="note_LCL411_48_1"><a class="footnoteCrossrefLink" href="#target_note_LCL411_48_1" title="Click to highlight in text"><sup class="lineRef">1</sup><span class="italic">Omitted by codex Corbeiensis</span> (<span class="italic">saec. vii</span>), <span class="italic">codex Monacensis (<span class="italic">saec. x</span>) and many editors.</span></a></li><script type="text/javascript">document.getElementById('note_LCL411_48_1').style.display = "none";</script></ul></section></notes></section>