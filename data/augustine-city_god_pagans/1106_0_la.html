<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

haec nulla culpa sit parvuli, cuius dixit animam perituram, nec ipse dissipaverit testamentum Dei, sed maiores, qui eum circumcidere non curarunt; nisi quia etiam parvuli, non secundum suae vitae proprietatem, sed secundum communem generis humani originem omnes in illo uno testamentum Dei dissipaverunt, in quo omnes peccaverunt. Multa quippe appellantur testamenta Dei exceptis illis duobus magnis, vetere et novo, quod licet cuique legendo cognoscere. Testamentum autem primum, quod factum est ad hominem primum, profecto illud est: <span class="italic">Qua die ederitis, morte moriemini.</span> Unde scriptum est in libro, qui Ecclesiasticus appellatur: <span class="italic">Omnis caro sicut vestis veterescit. Testamentum enim a saeculo: Morte morieris.</span> Cum enim lex evidentior postea data sit, et dicat apostolus: <span class="italic">Ubi autem non est lex, nec praevaricatio,</span> quo pacto in psalmo quod legitur verum est: <span class="italic">Praevaricatores aestimavi omnes peccatores terrae,</span> nisi quia omnes legis alicuius praevaricatae sunt rei, qui aliquo peccato tenentur obstricti?</p>
<p>Quam ob rem si etiam parvuli, quod vera fides habet, nascuntur non proprie, sed originaliter peccatores, unde illis gratiam remissionis peccatorum
necessariam confitemur, profecto eo modo quo sunt peccatores etiam praevaricatores legis illius quae in paradiso data est agnoscuntur; ut



</p></section><notes></notes></section>