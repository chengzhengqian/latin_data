<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXVIII</h3>
<span class="label"><span class="italic">De commutatione nominum Abrahae et Sarrae, qui cum ob unius sterilitatem, ob utriusque autem senectutem generare non possent, munus fecunditatis indepti sunt.</span></span>
<p><span class="sc">Facta</span> igitur promissione tam magna tamque dilucida ad Abraham, cui evidentissime dictum est: <span class="italic">Patrem multarum gentium posui te; et augeam te valde valde et ponam te in gentes, et reges ex te exibunt. Et dabo tibi ex Sarra filium, et benedicam illum, et erit in nationes, et reges gentium ex eo erunt</span> (quam promissionem
nunc in Christo cernimus reddi), ex illo deinceps illi coniuges non vocantur in scripturis, sicut antea vocabantur, Abram et Sara, sed sicut eos nos ab initio vocavimus, quoniam sic iam vocantur ab omnibus, Abraham et Sarra. Cur autem mutatum
sit nomen Abrahae, reddita est ratio: <span class="italic">Quia patrem,</span> inquit, <span class="italic">multarum gentium posui te.</span> Hoc ergo significare intellegendum est Abraham; Abram vero, quod ante vocabatur, interpretatur pater excelsus. De nomine autem mutato Sarrae non est reddita ratio; sed, sicut aiunt qui scripserunt interpretationes nominum Hebraeorum quae his sacris litteris continentur Sara interpretatur princeps mea, Sarra autem virtus. Unde scriptum est in epistula
</p></section><notes></notes></section>