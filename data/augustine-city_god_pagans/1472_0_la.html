<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Quod tunc utique non erit quando dicetur: <span class="italic">Ubi est?</span> Nunc vero non quilibet infirmus civis illius civitatis, sed idem ipse Iohannes in epistula sua clamat: <span class="italic">Si dixerimus quia peccatum non habemus, nos ipsos seducimus
et veritas in nobis non est.</span> Et in hoc quidem libro cuius nomen est apocalypsis obscure multa dicuntur, ut mentem legentis exerceant, et pauca in eo sunt, ex quorum manifestatione indagentur cetera cum labore, maxime quia sic eadem multis modis repetit ut alia atque alia dicere videatur, cum aliter atque aliter haec ipsa dicere vestigetur. Verum in his verbis ubi ait: <span class="italic">Absterget omnem lacrimam ab oculis eorum, et mors iam non erit neque luctus neque clamor, sed nec dolor ullus</span>, tanta luce dicta sunt de saeculo futuro et de inmortalitate atque aeternitate sanctorum (tunc enim solum atque ibi solum ista non erunt) ut nulla debeamus in litteris sacris quaerere vel legere manifesta, si haec putaverimus obscura.</p>
<h3><span class="ac">XVIII</span></h3>
<span class="label"><span class="italic">Quid apostolus Petrus de novissimo Dei iudicio praedicarit.</span></span>
<p><span class="sc">Nunc</span> iam videamus quid etiam apostolus Petrus de hoc iudicio scripserit: <span class="italic">Venient</span>, inquit, <span class="italic">in novissimo dierum inlusione inludentes, secundum proprias concupiscentias suas euntes et dicentes: Ubi est promissum praesentiae ipsius? Ex quo enim patres dormierunt, sic</span>
</p></section><notes></notes></section>