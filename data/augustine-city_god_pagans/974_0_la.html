<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

omnium vastatione mortalium per arcam evadere meruerunt.</p>
<p>Quod igitur scriptum est: <span class="italic">Et cognovit Cain uxorem suam, et concipiens peperit Enoch; et erat aedificans civitatem in nomine filii sui Enoch</span>, non est quidem consequens ut istum primum filium genuisse credatur. Neque enim hoc ex eo putandum est, quia dictus est cognovisse uxorem suam, quasi tunc se illi primitus concumbendo miscuisset. Nam et de ipso patre omnium Adam non tunc solum hoc dictum est quando conceptus est Cain, quem primogenitum videtur habuisse, verum etiam posterius eadem scriptura: <span class="italic">Cognovit</span>, inquit, <span class="italic">Adam Evam uxorem suam, et concepit et peperit filium, et nominavit nomen illius Seth</span>, Unde intellegitur ita solere illam scripturam loqui, quamvis non semper, cum in ea legitur factos hominum fuisse conceptus, non tamen solum cum primum sibi sexus uterque miscetur. Nec illud necessario est argumento ut primogenitum patri existimemus Enoch, quod eius nomine illa civitas nuncupata est. Non enim ab re est ut propter aliquam
causam, cum et alios haberet, diligeret eum pater ceteris amplius. Neque enim et Iudas primogenitus
fuit, a quo Iudaea cognominata est et Iudaei.</p>
<p>Sed etiamsi conditori civitatis illius iste filius primus est natus, non ideo putandum est tunc a patre conditae civitati nomen eius inpositum quando natus est, quia nec constitui tunc ab uno poterat civitas, quae nihil est aliud quam hominum multitudo



</p></section><notes></notes></section>