<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">ut eum etiam proici insepultum iuberet (sic in eius corde orbitatis dolorem gloriae cupiditas vicerat), quid magnum se pro evangelii sancti praedicatione, qua cives supernae patriae de diversis liberantur et colliguntur erroribus, fecisse dicturus est, cui Dominus de sepultura patris sui sollicito ait: <span class="italic">Sequere me et sine mortuos sepelire mortuos suos?</span></p>
<p>Si M. Regulus, ne crudelissimos hostes iurando falleret, ad eos ab ipsa Roma reversus est, quoniam, sicut Romanis eum tenere volentibus respondisse fertur, postea quam Afris servierat, dignitatem illic honesti civis habere non posset, eumque Carthagini-enses, quoniam contra eos in Romano senatu egerat, gravissimis suppliciis necaverunt, qui cruciatus non sunt pro fide illius patriae contemnendi ad cuius beatitudinem fides ipsa perducit? Aut <span class="italic">quid retribuetur Domino pro omnibus quae retribuit,</span> si pro fide quae illi debetur talia fuerit homo passus qualia pro fide quam perniciosissimis inimicis debebat passus est Regulus?</p>
<p>Quo modo se audebit extollere de voluntaria paupertate Christianus, ut in huius vitae peregrinatione expeditior ambulet viam, quae perducit ad patriam ubi verae divitiae Deus ipse est, cum audiat vel legat L. Valerium, qui in suo defunctus est consulatu,</p>
</section><notes></notes></section>