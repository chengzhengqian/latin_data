<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Quid autem nominatius Christo, cuius nomen ubique iam fragrat ita ut in cantico canticorum etiam ipsa praecedente prophetia unguento conparetur effuso; in cuius domibus, id est ecclesiis, habitat gentium latitudo? Nam Iapheth latitudo interpretatur. Cham porro, quod interpretatur calidus, medius Noe filius, tamquam se ab utroque discernens et inter utrumque remanens, nec in primitiis Israelitarum nec in plenitudine gentium, quid significat nisi haereticorum genus calidum, non spiritu sapientiae sed inpatientiae quo solent haereticorum fervere praecordia et pacem perturbare sanctorum? Sed haec in usum cedunt proficientium iuxta illud apostoli: <span class="italic">Oportet et haereses esse, ut probati manifesti fiant in vobis.</span> Unde etiam scriptum est: <span class="italic">Filius eruditus sapiens erit, inprudente autem ministro utetur.</span> Multa quippe ad fidem catholicam pertinentia, dum haereticorum calida inquietudine exagitantur ut adversus eos defendi possint, et considerantur diligentius
et intelleguntur clarius et instantius praedicantur,
et ab adversario mota quaestio discendi existit occasio. Quamvis non solum qui sunt apertissime separati, verum omnes qui Christiano vocabulo gloriantur et perdite vivunt non absurde possunt videri medio Noe filio figurati; passionem quippe




</p></section><notes></notes></section>