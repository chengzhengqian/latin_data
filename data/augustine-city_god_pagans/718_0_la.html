<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

multum longe a veritate, merito est cohercenda progressio.</p>
<p>Haec ergo tria quae superius commendavi, cum in unaquaque creatura requirantur, quis eam fecerit, per quid fecerit, quare fecerit, ut respondeatur “Deus, per Verbum, quia bona est,” utrum altitudine
mystica nobis ipsa trinitas intimetur, hoc est Pater et Filius et Spiritus sanctus, an aliquid occurrat
quod hoc loco scripturarum id accipiendum esse prohibeat, multi sermonis est quaestio, nec omnia uno volumine ut explicemus urgendum est.</p>
<h3>XXIV</h3>
<span class="label"><span class="italic">De trinitate divina, quae per omnia opera sua significationis suae sparsit indicia.</span></span>
<p><span class="sc">Credimus</span> et tenemus et fideliter praedicamus quod Pater genuerit Verbum, hoc est sapientiam, per quam facta sunt omnia, unigenitum Filium, unus unum, aeternus coaeternum, summe bonus aequaliter
bonum; et quod Spiritus sanctus simul et Patris et Filii sit Spiritus et ipse consubstantialis et coaeternus
ambobus; atque hoc totum et trinitas sit propter proprietatem personarum et unus Deus propter inseparabilem
</p></section><notes></notes></section>