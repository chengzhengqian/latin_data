<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nescit omnes Deus, et usque ad quandam summam numerorum scientia Dei pervenit, ceteros ignorat? Quis hoc etiam dementissimus dixerit?</p>
<p>Nec audebunt isti contemnere numeros et eos dicere ad Dei scientiam non pertinere, apud quos Plato Deum magna auctoritate commendat mundum numeris fabricantem. Et apud nos Deo dictum legitur: <span class="italic">Omnia in mensura et numero et pondere disposuisti.</span> 
De quo et propheta dicit: <span class="italic">Qui profert numerose saeculum,</span> et Salvator in evangelio: <span class="italic">Capilli,</span> inquit, <span class="italic">vestri omnes numerati sunt.</span> Absit itaque ut dubitemus quod ei notus sit omnis numerus <span class="italic">cuius intellegentiae,</span> sicut in psalmo canitur, <span class="italic">non est numerus.</span> Infinitas itaque numeri, quamvis infinitorum numerorum
nullus sit numerus, non est tamen inconprehensibilis
ei cuius intellegentiae non est numerus. Quapropter si quidquid scientia conprehenditur scientis conprehensione finitur, profecto et omnis infinitas
quodam ineffabili modo Deo finita est quia scientiae ipsius inconprehensibilis non est.</p>
<p>Quare si infinitas numerorum scientiae Dei, qua conprehenditur, esse non potest infinita, qui tandem nos sumus homunculi qui eius scientiae limites figere praesumamus, dicentes quod, nisi eisdem circuitibus temporum eadem temporalia repetantur, non potest




</p></section><notes></notes></section>