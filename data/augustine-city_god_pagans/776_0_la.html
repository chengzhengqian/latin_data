<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

haberemus, ex quo Deus hominem fecit, similiter quaeri posset cur ante non fecerit.</p>
<p>Dei quippe ab hominis creatione cessatio retrorsus aeterna sine initio tanta est ut, si ei conferatur quamlibet magna et ineffabilis numerositas temporum,
quae tamen fine conclusa certi spatii terminatur,
nec saltem tanta videri debeat quanta si umoris brevissimam guttam universo mari, etiam quantum oceanus circumfluit, comparemus, quoniam istorum duorum unum quidem perexiguum est, alterum incomparabiliter magnum, sed utrumque finitum. Illud vero temporis spatium quod ab aliquo initio progreditur et aliquo termino cohercetur, magnitudine
quantacumque tendatur, comparatum illi quod initium non habet nescio utrum pro minimo an potius pro nullo deputandum est.</p>
<p>Hinc enim si a fine vel brevissima singillatim momenta detrahantur, decrescente numero licet tam ingenti ut vocabulum non inveniat, retrorsum redeundo
(tamquam si hominis dies ab illo in quo nunc vivit usque ad illum in quo natus est detrahas) quandoque ad initium illa detractio perducetur. Si autem detrahantur retrorsus in spatio quod a nullo coepit exordio non dico singillatim minuta momenta vel horarum aut dierum aut mensum<a class="footnoteLink" href="#note_LCL414_56_1" id="target_note_LCL414_56_1"><sup>1</sup></a> aut annorum etiam quantitates, sed tam magna spatia quanta illa summa conprehendit annorum quae iam dici a quibuslibet
computatoribus non potest, quae tamen momentorum minutatim detractione consumitur, et

</p></section><notes><section class="footnotes"><ul><li class="note" id="note_LCL414_56_1"><a class="footnoteCrossrefLink" href="#target_note_LCL414_56_1" title="Click to highlight in text"><sup class="lineRef">1</sup>mensium <span class="italic">some MSS.</span></a></li><script type="text/javascript">document.getElementById('note_LCL414_56_1').style.display = "none";</script></ul></section></notes></section>