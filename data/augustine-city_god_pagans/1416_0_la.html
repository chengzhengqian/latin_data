<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XXVII</span></h3>
<span class="label"><span class="italic">De pace servientium Deo, cuius perfecta tranquillitas in hac temporali vita non potest adprehendi.</span></span>
<p><span class="sc">Pax</span> autem nostra propria et hic est cum Deo per fidem et in aeternum erit cum illo per speciem. Sed hic sive illa communis sive nostra propria talis est pax ut solacium miseriae sit potius quam beatitudinis gaudium. Ipsa quoque nostra iustitia, quamvis vera sit propter verum boni finem ad quem refertur, tamen tanta est in hac vita ut potius remissione peccatorum constet quam perfectione virtutum. Testis est oratio totius civitatis Dei quae peregrinatur in terris. Per omnia quippe membra sua clamat ad Deum: <span class="italic">Dimitte nobis debita nostra, sicut et nos dimittimus debitoribus nostris.</span> Nec pro eis est efficax haec oratio quorum fides sine operibus mortua est sed pro eis quorum fides per dilectionem operatur. Quia enim Deo quidem subdita, in hac tamen condicione
mortali et corpore corruptibili quod adgravat animam, non perfecte vitiis imperat ratio, ideo necessaria est iustis talis oratio. Nam profecto quamquam imperetur, nequaquam sine conflictu vitiis imperatur; et utique subrepit aliquid in hoc loco infirmitatis etiam bene confligenti sive hostibus talibus victis subditisque dominanti, unde si non facili operatione, certe labili locutione aut volatili cogitatione peccetur.</p>
</section><notes></notes></section>