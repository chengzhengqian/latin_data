<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">eosque ab errore liberandos qui non studiis agunt sed haec prudenter advertunt, quia, etsi aliquid in his rebus daemones possunt, tantum possunt quantum secreto omnipotentis arbitrio permittuntur, ne magnipendamus
terrenam felicitatem, quae sicut Mario malis etiam plerumque conceditur, nec eam rursus quasi malam arbitremur, cum ea multos etiam pios ac bonos unius veri Dei cultores invitis daemonibus praepolluisse videamus, nec eosdem inmundissimos spiritus vel propter haec ipsa bona malave terrena propitiandos aut timendos existimemus, quia, sicut ipsi mali homines in terra, sic etiam illi non omnia quae volunt facere possunt, nisi quantum illius ordinatione sinitur, cuius plene iudicia nemo conprehendit,
iuste nemo reprehendit.</p>
<h3>XXIV</h3>
<span class="label"><span class="italic">De Sullanis actibus, quorum se daemones ostentaverint adiutores.</span></span>
<p><span class="sc">Sulla</span> certe ipse, cuius tempora talia fuerunt, ut superiora, quorum vindex esse videbatur, illorum comparatione quaererentur, cum primum ad Urbem contra Marium castra movisset, adeo laeta exta immolanti fuisse scribit Livius, ut custodiri se Postumius
haruspex voluerit capitis supplicium subiturus, nisi ea, quae in animo Sulla haberet, diis iuvantibus implevisset. Ecce non discesserant adytis atque aris</p>
</section><notes></notes></section>