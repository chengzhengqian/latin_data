<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

colliguntur fuisse divisi quaeramus si possumus invenire
illam in terris peregrinantem civitatem Dei, quae usque ad diluvium arcamque perducta est atque in filiis Noe per eorum benedictiones perseverasse monstratur, maxime in maximo qui est appellatus Sem, quando quidem Iapheth ita benedictus
est ut in eius, fratris sui, domibus habitaret.</p>
<h3>X</h3>
<span class="label"><span class="italic">De generatione Sem, in cuius progenie tendens ad Abraham civitatis Dei ordo dirigitur.</span></span>
<p><span class="sc">Tenenda</span> est igitur series generationum ab ipso Sem ut ipsa ostendat post diluvium civitatem Dei, sicut eam series generationum ab illo qui est appellatus
Seth ostendebat ante diluvium. Propter hoc ergo scriptura divina cum terrenam civitatem in Babylone, hoc est in confusione, monstrasset, ad patriarcham Sem recapitulando revertitur et orditur inde generationes usque ad Abraham, commemorato etiam numero annorum quanto quisque ad hanc seriem pertinentem filium genuisset quantoque vixisset. Ubi certe agnoscendum est quod ante promiseram ut appareat quare sit dictum de filiis Heber: <span class="italic">Nomen unius Phalech, quia in diebus eius divisa est terra.</span> Quid enim aliud intellegendum est terram esse divisam nisi diversitate linguarum?</p>
</section><notes></notes></section>