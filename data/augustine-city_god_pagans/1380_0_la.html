<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

societate subiecta sint. Ideoque si offerretur ei servitus plurium, vel civitatis vel gentis, ita ut sic ei servirent quem ad modum sibi domi suae serviri volebat, non se iam latronem latebris conderet, sed regem conspicuum sublimaret, cum eadem in illo cupiditas et malitia permaneret. Pacem itaque cum suis omnes habere cupiunt, quos ad arbitrium suum volunt vivere. Nam et quibus bellum gerunt, suos facere, si possint, volunt eisque subiectis leges suae pacis inponere.</p>
<p>Sed faciamus aliquem qualem canit poetica et fabulosa narratio, quem fortasse propter ipsam
insociabilem feritatem semihominem quam hominem dicere maluerunt. Quamvis ergo huius regnum dirae speluncae fuerit solitudo tamque malitia singularis
ut ex hac ei nomen inventum sit (Graece namque
malus κακὸς dicitur, quod ille vocabatur), nulla coniux ei blandum ferret referretque sermonem, nullis filiis vel adluderet parvulis vel grandiusculis imperaret, nullo amici conloquio frueretur, nec Vulcani patris, quo vel hinc tantum non parum felicior fuit quia tale monstrum ipse non genuit, nihil cuiquam daret, sed a quo posset quidquid vellet et quando posset quem vellet auferret, tamen in ipsa sua spelunca solitaria, cuius, ut describitur, semper recenti
caede tepebat humus, nihil aliud quam pacem volebat in qua nemo illi molestus esset, nec eius quietem vis ullius terrorve turbaret. Cum corpore denique suo pacem habere cupiebat, et quantum habebat tantum bene illi erat. Quando quidem



</p></section><notes></notes></section>