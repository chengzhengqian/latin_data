<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XIV</h3>
<span class="label"><span class="italic">Qualis homo sit factus a Deo et in quam sortem deciderit suae voluntatis arbitrio.</span></span>
<p><span class="sc">Deus</span> enim creavit hominem rectum, naturarum auctor, non utique vitiorum. Sed sponte depravatus iusteque damnatus depravatos damnatosque generavit.
Omnes enim fuimus in illo uno quando omnes fuimus ille unus qui per feminam lapsus est in peccatum,
quae de illo facta est ante peccatum. Nondum erat nobis singillatim creata et distributa forma in qua singuli viveremus; sed iam erat natura seminalis ex qua propagaremur. Qua scilicet propter peccatum
vitiata et vinculo mortis obstricta iusteque damnata, non alterius condicionis homo ex homine nasceretur. Ac per hoc a<a class="footnoteLink" href="#note_LCL414_180_1" id="target_note_LCL414_180_1"><sup>1</sup></a> liberi arbitrii malo usu series calamitatis huius exorta est, quae humanum genus origine depravata, velut radice corrupta, usque ad secundae mortis exitium, quae non habet finem, solis eis exceptis qui per Dei gratiam liberantur, miseriarum conexione perducit.</p>
</section><notes><section class="footnotes"><ul><li class="note" id="note_LCL414_180_1"><a class="footnoteCrossrefLink" href="#target_note_LCL414_180_1" title="Click to highlight in text"><sup class="lineRef">1</sup>a <span class="italic">omitted in some MSS.</span></a></li><script type="text/javascript">document.getElementById('note_LCL414_180_1').style.display = "none";</script></ul></section></notes></section>