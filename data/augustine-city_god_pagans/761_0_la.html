<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

malae voluntatis inquiro. Non est enim prima voluntas
mala quam fecit voluntas mala; sed illa prima est quam nulla fecit. Nam si praecessit a qua fieret, illa prior est quae alteram fecit. Si respondetur quod eam nulla res fecerit et ideo semper fuerit, quaero utrum in aliqua natura fuerit. Si enim in nulla fuit, omnino non fuit; si autem in aliqua, vitiabat eam et corrumpebat eratque illi noxia ac per hoc bono privabat.</p>
<p>Et ideo in mala natura voluntas mala esse non poterat, sed in bona, mutabili tamen, cui vitium hoc posset nocere. Si enim non nocuit, non utique vitium fuit, ac per hoc nec mala voluntas fuisse dicenda est. Porro si nocuit, bonum auferendo vel minuendo utique nocuit. Non igitur esse potuit sempiterna voluntas mala in ea re in qua bonum naturale praecesserat
quod mala voluntas nocendo posset adimere.</p>
<p>Si ergo non erat sempiterna, quis eam fecerit quaero. Restat ut dicatur quod ea res fecerit malam voluntatem in qua nulla voluntas fuit. Haec utrum superior sit requiro, an inferior, an aequalis. Sed superior utique melior; quo modo ergo nullius ac non potius bonae voluntatis? Hoc idem profecto et aequalis.
Duo quippe quamdiu sunt pariter voluntatis bonae, non facit alter in altero voluntatem malam.
</p></section><notes></notes></section>