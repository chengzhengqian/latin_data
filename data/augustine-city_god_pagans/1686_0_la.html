<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XXIV</h3>
<span class="label"><span class="italic">De bonis quibus etiam hanc vitam damnationi obnoxiam Creator implevit.</span></span>
<p><span class="sc">Iam</span> nunc considerandum est, hanc ipsam miseriam generis humani in qua laudatur iustitia punientis, qualibus et quam multis impleverit bonis eiusdem bonitas cuncta quae creavit administrantis. Primum benedictionem illam quam protulerat ante peccatum dicens: <span class="italic">Crescite et multiplicamini et implete terram,</span> nec post peccatum voluit inhibere, mansitque in stirpe damnata donata fecunditas, nec illam vim mirabilem seminum, immo etiam mirabiliorem qua efficiuntur et semina, inditam corporibus humanis et quodam modo intextam peccati vitium potuit auferre, quo nobis inpacta est etiam necessitas mortis. Sed utrumque simul currit isto quasi fluvio atque torrente generis humani, malum quod a parente trahitur, et bonum quod a creante tribuitur. In originali malo duo sunt, peccatum atque supplicium; in originali bono alia duo, propagatio et conformatio. Sed quantum ad praesentem pertinet intentionem nostram, de malis, quorum unum de nostra venit audacia id est peccatum, alterum de iudicio Dei id est


</p></section><notes></notes></section>