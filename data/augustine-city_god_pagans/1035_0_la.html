<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sexu, bina de inmundis, septena de mundis. Qui mihi videntur non conputare nisi trecenta cubita longitudinis et latitudinis quinquaginta nec cogitare aliud tantum esse in superioribus itemque aliud tantum in superioribus superiorum, ac per hoc ter ducta illa cubita fieri nongenta per centum quinquaginta.
Si autem cogitemus quod Origenes non ineleganter astruxit, Moysen scilicet, hominem Dei <span class="italic">eruditum,</span> sicut scriptum est, <span class="italic">omni sapientia Aegyptiorum,</span> 
qui geometricam dilexerunt, geometrica cubita significare potuisse, ubi unum quantum sex nostra valere adseverant, quis non videat quantum rerum capere illa potuit magnitudo?</p>
<p>Nam illud quod disputant tantae magnitudinis arcam non potuisse conpingi, ineptissime calumniantur
cum sciant inmensas urbes fuisse constructas; nec adtendunt centum annos quibus arca illa est fabricataâ€”nisi forte lapis lapidi adhaerere potest sola calce coniunctus ut murus per tot milia circumagatur,
et lignum ligno per suscudines, epiros, clavos, gluten bituminis non potest adhaerere ut fabricetur arca non curvis sed rectis lineis longe lateque porrecta,
quam nullus in mare mittat conatus hominum sed levet unda, cum venerit, naturali ordine ponderum,
magisque divina providentia quam humana prudentia natantem gubernet ne incurrat ubicumque naufragium.</p>
<p>Quod autem scrupulosissime quaeri solet de minutissimis



</p></section><notes></notes></section>