<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sanctas animas ad corpora redituras, sicut ait Plato, nec tamen ad mala ulla redituras, sicut ait Porphyrius, ut ex his fiat consequens, quod fides praedicat Christiana, talia corpora recepturas in quibus sine ullo malo in aeternum feliciter vivant, adsumant etiam hoc de Varrone, ut ad eadem corpora redeant in quibus antea fuerunt, et apud eos tota quaestio de carnis in aeternum resurrectione solvetur.</p>
<h3>XXIX</h3>
<span class="label"><span class="italic">De qualitate visionis qua in futuro saeculo sancti Deum videbunt.</span></span>
<p><span class="sc">Nunc</span> iam quid acturi sint in corporibus inmortalibus atque spiritalibus sancti, non adhuc eorum carne carnaliter, sed spiritaliter iam vivente, quantum Dominus dignatur adiuvare videamus. Et illa quidem actio vel potius quies atque otium quale futurum sit, si verum velim dicere, nescio. Non enim hoc umquam per sensus corporis vidi. Si autem mente, id est intellegentia, vidisse me dicam, quantum est aut quid est nostra intellegentia ad illam excellentiam? Ibi est enim <span class="italic">pax Dei, quae</span>, sicut dicit apostolus, <span class="italic">superat omnem intellectum.</span> Quem nisi nostrum, aut fortasse etiam sanctorum angelorum? Non enim et Dei. Si ergo sancti in Dei pace victuri sunt, profecto in ea pace victuri sunt quae superat omnem intellectum. Quoniam nostrum quidem superat, non est dubium; si autem superat et


</p></section><notes></notes></section>