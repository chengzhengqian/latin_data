<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

habeat in natura unde ista potuit vel invenire vel discere vel exercere, testetur?</p>
<p>Vestimentorum et aedificiorum ad opera quam mirabilia, quam stupenda industria humana pervenerit;
quo in agricultura, quo in navigatione profecerit;
quae in fabricatione quorumque vasorum vel etiam statuarum et picturarum varietate excogitaverit
et impleverit; quae in theatris mirabilia spectantibus, audientibus incredibilia facienda et exhibenda molita sit; in capiendis occidendis domandis inrationabilibus animantibus quae et quanta reppererit; adversus ipsos homines tot genera venenorum, tot armorum, tot machinamentorum,
et pro salute mortali tuenda atque reparanda quot medicamenta atque adiumenta conprehenderit;
pro voluptate faucium quot condimenta et gulae inritamenta reppererit; ad indicandas et suadendas cogitationes quam multitudinem varietatemque
signorum, ubi praecipuum locum verba et litterae tenent; ad delectandos animos quos elocutionis
ornatus, quam diversorum carminum copiam; ad mulcendas aures quot organa musica, quos cantilenae modos excogitaverit; quantam peritiam dimensionum atque numerorum, meatusque et ordines siderum quanta sagacitate conprehenderit; quam multa rerum mundanarum cognitione se impleverit, quis possit eloqui, maxime si velimus non acervatim cuncta congerere, sed in singulis inmorari?</p>
<p>In ipsis postremo erroribus et falsitatibus defendendis
quam magna claruerint ingenia philosophorum
</p></section><notes></notes></section>