<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

suos,â€”nos ergo has duas societates angelicas inter se dispares atque contrarias, unam et natura bonam et voluntate rectam, aliam vero natura bonam, sed voluntate perversam, aliis manifestioribus divinarum scripturarum testimoniis declaratas quod etiam in hoc libro cui nomen est genesis, lucis tenebrarumque vocabulis significatas existimavimus, etiamsi aliud hoc loco sensit forte qui scripsit, non est inutiliter obscuritas huius pertractata sententiae quia, etsi voluntatem auctoris libri huius indagare nequivimus, a regula tamen fidei, quae per alias eiusdem auctoritatis
sacras litteras satis fidelibus nota est, non abhorruimus.</p>
<p>Etsi enim corporalia hic commemorata sunt opera Dei, habent procul dubio nonnullam similitudinem spiritalium, secundum quam dicit apostolus: <span class="italic">Omnes enim vos filii lucis estis et filii diei, non sumus noctis neque tenebrarum.</span> Si autem hoc sensit etiam ille qui scripsit,
ad perfectiorem disputationis finem nostra pervenit
intentio, ut homo Dei tam eximiae divinaeque sapientiae, immo per eum Spiritus Dei in commemorandis operibus Dei, quae omnia sexto die dicit esse perfecta, nullo modo angelos praetermisisse credatur, sive <span class="italic">in principio</span> quia primo fecit, sive, quod convenientius intellegitur, <span class="italic">in principio</span> quia in Verbo unigenito fecit, scriptum sit: <span class="italic">In principio fecit Deus</span>
</p></section><notes></notes></section>