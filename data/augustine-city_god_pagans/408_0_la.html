<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">sed aut sola anima eius aut simul corpus et animus, ita tamen ut non sit a corpore, sed ab animo deus. Si ergo Ianus est mundus et deus est Ianus, numquid Iovem, ut deus esse possit, aliquam partem Iani esse dicturi sunt?</p>
<p>Magis enim Iovi universum solent tribuere; unde est: “Iovis omnia plena.” Ergo et Iovem ut deus sit et maxime rex deorum, non alium possunt existimare quam mundum ut diis ceteris secundum istos suis partibus regnet. In hanc sententiam etiam quosdam versus Valerii Sorani exponit idem Varro in eo libro quem seorsum ab istis de cultu deorum scripsit; qui versus hi sunt:</p>
<blockquote><p><span class="line">Iuppiter omnipotens regum rerumque deumque</span><span class="linebreak"></span>
<span class="line">Progenitor genetrixque deum, deus unus et omnes.</span><span class="linebreak"></span></p></blockquote>
<p class="noindent">Exponuntur autem in eodem libro ita: cum marem existimarent qui semen emitteret, feminam quae acciperet, Iovemque esse mundum et eum omnia semina ex se emittere et in se recipere: “cum causa,”</p>
</section><notes></notes></section>