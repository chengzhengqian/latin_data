<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Quid est autem quo<a class="footnoteLink" href="#note_LCL414_580_1" id="target_note_LCL414_580_1"><sup>1</sup></a> vesci non cogeret fames? Aut quid non suave ac salubre facere posset Deus, qui etiam ut sine cibo viverent divina facilitate donaret, nisi ut pascerentur etiam hoc inplendae figurae tanti mysterii conveniret? Non autem ad praefigurandam ecclesiam pertinere tam multiplicia rerum signa gestarum, nisi fuerit contentiosus, nemo permittitur opinari. Iam enim gentes ita ecclesiam repleverunt, mundique et inmundi, donec certum veniatur ad finem, ita eius unitatis quadam compagine continentur ut ex hoc uno manifestissimo etiam de ceteris, quae obscurius aliquanto dicta sunt et difficilius agnosci queunt, dubitare fas non sit.</p>
<p>Quae cum ita sint, [si]<a class="footnoteLink" href="#note_LCL414_580_2" id="target_note_LCL414_580_2"><sup>2</sup></a> nec inaniter ista esse conscripta putare quisquam vel durus audebit, nec nihil significare cum gesta sint, nec sola dicta esse significativa non facta, nec aliena esse ab ecclesia significanda probabiliter dici potest. Sed magis credendum est et sapienter esse memoriae litterisque mandata et gesta esse et significare aliquid et ipsum aliquid ad praefigurandam ecclesiam pertinere.</p>
<p>Iam usque ad hunc articulum perductus liber iste claudendus est ut ambarum civitatum cursus, terrenae
scilicet secundum hominem viventis et caelestis secundum Deum, post diluvium et deinceps in rebus consequentibus requiratur.</p>
</section><notes><section class="footnotes"><ul><li class="note" id="note_LCL414_580_1"><a class="footnoteCrossrefLink" href="#target_note_LCL414_580_1" title="Click to highlight in text"><sup class="lineRef">1</sup>quo <span class="italic">V and two other MSS.:</span> quod <span class="italic">most MSS.</span></a></li><script type="text/javascript">document.getElementById('note_LCL414_580_1').style.display = "none";</script><li class="note" id="note_LCL414_580_2"><a class="footnoteCrossrefLink" href="#target_note_LCL414_580_2" title="Click to highlight in text"><sup class="lineRef">2</sup>si <span class="italic">bracketed by Dombart, following Duebner.</span></a></li><script type="text/javascript">document.getElementById('note_LCL414_580_2').style.display = "none";</script></ul></section></notes></section>