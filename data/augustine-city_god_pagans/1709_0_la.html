<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

carnem meam.” Quod quidem si dixisset, posset Deus Christus intellegi, qui per carnem in carne videbitur; nunc vero potest et sic accipi: <span class="italic">In carne mea videbo Deum</span>, ac si dixisset: “In carne mea ero, cum videbo Deum.” Et illud, quod ait apostolus: <span class="italic">Faciem ad faciem,</span> non cogit ut Deum per hanc faciem corporalem, ubi sunt oculi corporales, nos visuros esse credamus, quem spiritu sine intermissione videbimus. Nisi enim esset etiam interioris hominis facies, non diceret idem apostolus: <span class="italic">Nos autem revelata facie gloriam Domini speculantes in eandem imaginem transformamur, de gloria in gloriam, tamquam a Domini spiritu</span> ; nec aliter intellegimus et quod in psalmo canitur: <span class="italic">Accedite ad eum et inluminamini, et facies vestrae non erubescent.</span> Fide quippe acceditur ad Deum, quam cordis constat esse, non corporis. Sed quia spiritale corpus nescimus quantos habebit accessus—de re quippe inexperta loquimur, ubi aliqua quae aliter intellegi nequeat divinarum scripturarum non occurrit et succurrit auctoritas—necesse est ut contingat in nobis quod legitur in libro Sapientiae: <span class="italic">Cogitationes mortalium timidae et incertae providentiae nostrae.</span></p>
<p>Ratiocinatio quippe illa philosophorum, qua disputant ita mentis aspectu intellegibilia videri et sensu corporis sensibilia, id est corporalia, ut nec intellegibilia per corpus nec corporalia per se ipsam mens valeat intueri, si posset nobis esse certissima,





</p></section><notes></notes></section>