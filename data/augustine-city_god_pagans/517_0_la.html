<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

tempore auferri. Vide si non et vi divina maiorum suorum errorem praeteritum prodere, et vi diabolica poenam daemonum futuram dolere compellitur. Si enim proavi eorum multum errando circa deorum rationem incredulitate et aversione animi a cultu ac religione divina invenerunt artem qua efficerent deos, quid mirum si haec ars detestanda quidquid fecit aversa a religione divina aufertur religione divina, cum veritas emendat errorem, fides redarguit incredulitate,
conversio corrigit aversionem?</p>
<p>Si enim tacitis causis dixisset proavos suos invenisse
artem qua facerent deos, nostrum fuit utique, si quid rectum piumque saperemus, adtendere et videre nequaquam illos ad hanc artem perventuros fuisse qua homo deos facit si a vertitate non aberrarent,
si ea quae Deo digna sunt crederent, si animum adverterent ad cultum religionemque divinam; et tamen si causas artis huius nos diceremus multum errorem hominum et incredulitatem et animi errantis atque infidelis a divina religione aversionem, utcumque ferenda esset inpudentia resistentium veritati. Cum vero idem ipse qui potestatem huius artis super omnia cetera miratur in homine, qua illi deos facere concessum est, et dolet venturum esse tempus quo haec omnia deorum figmenta ab hominibus instituta



</p></section><notes></notes></section>