<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Ac per hoc diabolus princeps impiae civitatis adversus peregrinantem in hoc mundo civitatem Dei vasa propria commovendo nihil ei nocere permittitur, cui procul dubio et rebus prosperis consolatio, ut non frangatur adversis, et rebus adversis exercitatio, ut non corrumpatur prosperis, per divinam providentiam procuratur, atque ita temperatur utrumque ab alterutro,
ut in psalmo illam vocem non aliunde agnoscamus
exortam: <span class="italic">Secundum multitudinem dolorum meorum in corde meo consolationes tuae iucundaverunt animam meam.</span> Hinc est et illud apostoli: <span class="italic">Spe gaudentes, in tribulatione patientes.</span></p>
<p>Nam et id quod ait idem doctor: <span class="italic">Quicumque volunt in Christo pie vivere, persecutionem patiuntur,</span> nullis putandum est deesse posse temporibus. Quia et cum ab eis qui foris sunt non saevientibus videtur esse tranquillitas et re vera est plurimumque consolationis adfert, maxime infirmis: non tamen desunt, immo multi sunt intus, qui corda pie viventium suis perditis moribus cruciant; quoniam per eos blasphematur Christianum et catholicum nomen; quod quanto est carius eis qui volunt pie vivere in Christo, tanto magis dolent quod per malos intus positos fit ut minus quam piorum mentes desiderant diligatur. Ipsi quoque haeretici, cum cogitantur habere nomen et sacramenta Christiana et scripturas et professionem, magnum dolorem faciunt in cordibus piorum, quia et multi volentes esse Christiani propter eorum dissensiones haesitare coguntur et multi maledici etiam in his inveniunt materiam blasphemandi Christianum




</p></section><notes></notes></section>