<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

nesciunt illi qui suam iustitiam volunt constituere et ideo iustitiae Dei quod est Christus non sunt subiecti. In qua iustitia est multa multitudo dulcedinis Dei, propter quam dicitur in psalmo: <span class="italic">Gustate et videte quam dulcis est Dominus.</span> Et hanc quidem in hac peregrinatione gustantes, non ad satietatem sumentes, esurimus eam potius ac sitimus, ut ea postea saturemur cum videbimus eum sicuti est, et implebitur quod scriptum est: <span class="italic">Saturabor cum manifestabitur
gloria tua.</span> Ita perficit Christus multam multitudinem dulcedinis suae sperantibus in eum. Porro autem si eam quam illi putant dulcedinem suam Deus abscondit timentibus eum, qua non est impios damnaturus ut hoc nescientes et damnari timentes recte vivant, ac sic possint esse qui orent pro non recte viventibus, quo modo eam perficit sperantibus in eum, quando quidem, sicut somniant, per hanc dulcedinem non damnaturus est eos qui non sperant in eum? Illa igitur eius dulcedo quaeratur quam perficit sperantibus in eum, non quam perficere putatur contemnentibus et blasphemantibus
eum. Frustra itaque homo post hoc corpus inquirit quod in hoc corpore sibi comparare neglexit.</p>
<p>Illud quoque apostolicum: <span class="italic">Conclusit enim Deus omnes in infidelitate ut omnium misereatur,</span> non ideo dictum est quod sit neminem damnaturus, sed superius apparet unde sit dictum. Nam cum de Iudaeis postea credituris apostolus loqueretur ad gentes ad quas utique iam credentes conscribebat





</p></section><notes></notes></section>