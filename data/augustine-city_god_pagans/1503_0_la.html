<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

angelicum ministerium res tanta peragenda est. Si autem quaerimus quos iustos ei congregaturi sint angeli: <span class="italic">Qui disponunt,</span> inquit, <span class="italic">testamentum eius super sacrificia.</span> Haec est omnis vita iustorum: disponere testamentum Dei super sacrificia. Aut enim opera misericordiae sunt <span class="italic">super sacrificia,</span> id est sacrificiis praeponenda, iuxta sententiam Dei dicentis: <span class="italic">Misericordiam
volo quam sacrificium;</span> aut si <span class="italic">super sacrificia</span> “in sacrificiis” intellegitur dictum, quo modo super terram fieri dicitur quod fit utique in terra, profecto ipsa opera misericordiae sunt sacrificia quibus placetur
Deo, sicut in libro huius operis decimo me disseruisse
reminiscor, in quibus operibus disponunt iusti testamentum Dei quia propter promissiones quae novo eius testamento continentur haec faciunt. Unde congregatis sibi iustis suis et ad suam dexteram constitutis novissimo utique iudicio dicturus est Christus: <span class="italic">Venite, benedicti patris mei, possidete paratum vobis regnum a constitutione mundi. Esurivi enim, et dedistis mihi manducare,</span> et cetera quae ibi proferuntur de bonorum operibus bonis et eorum praemiis sempiternis
per ultimam sententiam iudicantis.</p>
</section><notes></notes></section>