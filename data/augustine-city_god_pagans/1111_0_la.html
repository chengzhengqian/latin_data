<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

venisse ut Sodomitae delerentur, cum adhuc Abraham
ad unum loqueretur, Dominum appellans et intercedens, ne simul iustum cum impio in Sodomis perderet?</p>
<p>Illos autem duos sic suscepit Loth, ut etiam ipse in conloquio cum illis suo singulariter Dominum appellet. Nam cum eis pluraliter dixisset: <span class="italic">Ecce, domini, declinate in domum pueri vestri,</span> et cetera quae ibi dicuntur, postea tamen ita legitur: <span class="italic">Et tenuerunt angeli manum eius et manum uxoris eius et manus duarum filiarum eius, in eo quod parceret Dominus ipsi. Et factum est, mox ut eduxerunt illum foras, et dixerunt: Salvam fac animam tuam, ne respexeris retro, nec steteris in tota regione; in monte salvum te fac, ne quando conprehendaris. Dixit autem Loth ad illos: Oro, Domine, quia invenit puer tuus misericordiam ante te,</span> et quae sequuntur. Deinde post haec verba singulariter
illi respondet et Dominus, cum in duobus angelis esset, dicens: <span class="italic">Ecce miratus sum faciem tuam,</span> et cetera. Unde multo est credibilius, quod et Abraham in tribus et Loth in duobus viris Dominum agnoscebant, cui per singularem numerum loquebantur
etiam cum eos homines esse arbitrarentur; neque enim aliam ob causam sic eos susceperunt ut tamquam mortalibus et humana refectione indigentibus ministrarent; sed erat profecto aliquid quo ita excellebant, licet tamquam homines, ut in eis esse Dominum, sicut adsolet in prophetis, hi qui




</p></section><notes></notes></section>