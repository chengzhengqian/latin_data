<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Idemque in carmine lyrico ad reprimendam domi-nandi libidinem ita cecinit:</p>
<blockquote><p><span class="line">Latius regnes avidum domando</span><span class="linebreak"></span>
<span class="line">Spiritum, quam si Libyam remotis</span><span class="linebreak"></span>
<span class="line">Gadibus iungas et uterque Poenus</span><span class="linebreak"></span>
<span class="line">Serviat uni.</span><span class="linebreak"></span></p></blockquote>
<p class="noindent">Verum tamen qui libidines turpiores fide pietatis impetrato Spiritu sancto et amore intellegibilis pulchritudinis non refrenant, melius saltem cupiditate humanae laudis et gloriae non quidem iam sancti, sed minus turpes sunt. Etiam Tullius hinc dissimulare non potuit in eisdem libris quos de re publica scripsit, ubi loquitur de instituendo principe civitatis, quem dicit alendum esse gloria, et consequenter commemorat maiores suos multa mira atque praeclara gloriae cupiditate fecisse. Huic igitur vitio non solum non resistebant, verum etiam id excitandum et accendendum esse censebant, putantes hoc utile esse rei publicae. Quamquam nec in ipsis philosophiae libris Tullius ab hac peste dissimulet, ubi eam luce clarius confitetur. Cum enim de studiis talibus loqueretur, quae utique sectanda sunt fine veri boni, non ventositate laudis humanae, hanc intulit universalem generalemque sententiam: “Honos alit artes, omnesque accenduntur ad studia gloria iacentque ea semper quae apud quosque improbantur.”</p>
</section><notes></notes></section>