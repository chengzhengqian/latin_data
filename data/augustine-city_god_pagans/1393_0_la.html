<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

paci adversatur, corripitur seu verbo seu verbere seu quolibet alio genere poenae iusto atque licito, quantum societas humana concedit, pro eius qui corripitur utilitate, ut paci unde dissiluerat coaptetur.
Sicut enim non est beneficentiae adiuvando efficere ut bonum quod maius est amittatur, ita non est innocentiae parcendo sinere ut in malum gravius incidatur. Pertinet ergo ad innocentis officium, non solum nemini malum inferre, verum etiam cohibere a peccato vel punire peccatum, ut aut ipse qui plectitur corrigatur experimento, aut alii terreantur exemplo. Quia igitur hominis domus initium sive particula debet esse civitatis, omne autem initium ad aliquem sui generis finem et omnis pars ad universi, cuius pars est, integritatem refertur, satis apparet esse consequens
ut ad pacem civicam pax domestica referatur, id est, ut ordinata imperandi oboediendique concordia cohabitantium referatur ad ordinatam imperandi oboediendique concordiam civium. Ita fit ut ex lege civitatis praecepta sumere patrem familias oporteat, quibus domum suam sic regat ut sit paci adcommoda civitatis.</p>
<h3><span class="ac">XVII</span></h3>
<span class="label"><span class="italic">Unde caelestis societas cum terrena civitate pacem habeat et unde discordiam.</span></span>
<p><span class="sc">Sed</span> domus hominum qui non vivunt ex fide pacem terrenam ex huius temporalis vitae rebus commodisque
</p></section><notes></notes></section>