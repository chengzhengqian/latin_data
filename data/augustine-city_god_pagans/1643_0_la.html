<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

submovit. Visum est genero eius ut iret ad memoriam sancti Stephani et illic pro eo quantum posset oraret ut Deus illi daret mentem bonam qua credere non differret in Christum. Fecit hoc ingenti gemitu et fletu et sinceriter ardente pietatis affectu. Deinde abscedens aliquid de altari florum quod occurrit tulit, eique cum iam nox esset ad caput posuit, tum dormitum est. Et ecce ante diluculum clamat ut ad episcopum curreretur, qui mecum forte tunc erat apud Hipponem. Cum ergo eum audisset absentem, venire presbyteros postulavit. Venerunt, credere se dixit, admirantibus atque gaudentibus omnibus baptizatus est. Hoc quamdiu vixit in ore habebat: “Christe, accipe spiritum meum,” cum haec verba beatissimi Stephani, quando lapidatus est a Iudaeis, ultima fuisse nesciret. Quae huic quoque ultima fuerunt, nam non multo post etiam ipse defunctus est.</p>
<p>Sanati sunt illic per eundem martyrem etiam podagri duo cives, peregrinus unus—sed cives omui modo, peregrinus autem per revelationem quid adhiberet quando doleret audivit, et cum hoc fecerit dolor continuo conquiescit.</p>
<p>Audurus nomen est fundi ubi est ecclesia et in ea memoria martyris Stephani. Puerum quendam parvulum,
cum in area luderet exorbitantes boves qui vehiculum trahebant rota obtriverunt, et confestim palpitavit expirans. Hunc mater abruptum ad eandem memoriam posuit, et non solum revixit, verum etiam inlaesus apparuit.</p>
</section><notes></notes></section>