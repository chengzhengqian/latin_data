<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quam non habuit tunc habebit, sed quia id quod ex aeternitate in eius inmutabili praeparatum est voluntate tunc erit.</p>
<h3>III</h3>
<span class="label"><span class="italic">De promissione aeternae beatitudinis sanctorum et perpetuis suppliciis impiorum.</span></span>
<p><span class="sc">Quapropter,</span> ut cetera tam multa praeteream, sicut nunc in Christo videmus impleri quod promisit Abrahae dicens: <span class="italic">In semine tuo benedicentur omnes gentes,</span> ita quod eidem semini eius promisit implebitur, ubi ait per prophetam: <span class="italic">Resurgent qui erant in monumentis,</span> 
et quod ait: <span class="italic">Erit caelum novum et terra nova, et non erunt memores priorum nec ascendet in cor ipsorum, sed laetitiam et exultationem invenient in ea. Ecce ego faciam Hierusalem exultationem et populum meum laetitiam, et exultabo in Hierusalem et laetabor in populo meo, et ultra non audietur in illa vox fletus.</span> Et per alium prophetam quod praenuntiavit dicens eidem prophetae: <span class="italic">In tempore illo salvabitur populus tuus omnis qui inventus fuerit scriptus in libro. Et multi dormientium in terrae pulvere</span> (sive, ut quidam interpretati
sunt, <span class="italic">aggere</span>) <span class="italic">exurgent, hi in vitam aeternam et hi in opprobrium et in confusionem aeternam.</span> Et alio loco per eundem prophetam: <span class="italic">Accipient regnum sancti Altissimi et obtinebunt illud usque in saeculum et usque in saeculum saeculorum.</span> Et paulo post: <span class="italic">Regnum,</span>
</p></section><notes></notes></section>