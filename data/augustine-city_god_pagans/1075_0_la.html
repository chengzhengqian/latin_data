<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XII</h3>
<span class="label"><span class="italic">De articulo temporis in Abraham, a quo sanctae successionis novus ordo contexitur.</span></span>
<p><span class="sc">Nunc</span> iam videamus procursum civitatis Dei etiam ab illo articulo temporis qui factus est in patre Abraham, unde incipit esse notitia eius evidentior, et ubi clariora leguntur promissa divina quae nunc in Christo videmus impleri. Sicut ergo scriptura sancta indicante didicimus, in regione Chaldaeorum natus est Abraham, quae terra ad regnum Assyrium pertinebat. Apud Chaldaeos autem iam etiam tunc superstitiones impiae praevalebant, quem ad modum per ceteras gentes. Una igitur Tharae domus erat, de quo natus est Abraham, in qua unius veri Dei cultus et, quantum credibile est, in qua iam sola etiam Hebraea lingua remanserat—quamvis et ipse, sicut iam manifestior Dei populus in Aegypto, ita in Mesopotamia servisse diis alienis Iesu Nave narrante referatur—ceteris ex progenie illius Heber in linguas paulatim alias et in nationes alias defluentibus.</p>
<p>Proinde sicut per aquarum diluvium una domus



</p></section><notes></notes></section>