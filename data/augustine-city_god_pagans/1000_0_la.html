<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

copia, inde ducerentur uxores quae non erant iam sorores, et non solum illud ut fieret nulla necessitas
esset verum etiam si fieret nefas esset. Nam si et nepotes primorum hominum, qui iam consobrinas poterant accipere coniuges, sororibus matrimonio iungerentur, non iam duae sed tres in homine uno necessitudines fierent, quae propter caritatem numerosiore 
propinquitate nectendam disseminari per singulos singulae debuerunt. Esset enim unus homo filiis suis, fratri scilicet sororique coniugibus, et pater et socer et avunculus; ita et uxor eius eisdem communibus filiis et mater et amita et socrus; idemque inter se filii eorum non solum essent fratres atque coniuges verum etiam consobrini quia et fratrum filii.</p>
<p>Omnes autem istae necessitudines, quae uni homini tres homines conectebant, novem conecterent si essent in singulis singulae, ut unus homo haberet alteram sororem, alteram uxorem, alteram consobrinam,
alterum patrem, alterum avunculum, alterum socerum, alteram matrem, alteram amitam, alteram socrum. Atque ita se non in paucitate coartatum, sed latius atque numerosius propinquitatibus crebris vinculum sociale diffunderet.</p>
<p>Quod, humano genere crescente et multiplicato,
</p></section><notes></notes></section>