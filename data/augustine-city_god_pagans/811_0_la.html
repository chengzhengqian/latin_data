<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

corporibus comminari aut eos nobis deos colendos non praedicent quorum in nobis operationem ut, quantum possumus, fugiamus et evadamus hortantur, cum tamen sit utrumque falsissimum.</p>
<p>Nam neque ita luunt poenas animae cum ad istam vitam denuo revolvuntur, et omnium viventium sive in caelo sive in terra nullus est conditor nisi a quo facta sunt caelum et terra. Nam si nulla causa est vivendi in hoc corpore nisi propter pendenda supplicia,
quo modo dicit idem Plato aliter mundum fieri non potuisse pulcherrimum atque optimum nisi omnium animalium, id est et inmortalium et mortalium,
generibus impleretur? Si autem nostra institutio,
qua vel mortales conditi sumus, divinum munus est, quo modo poena est ad ista corpora, id est ad divina beneficia, remeare? Et si Deus, quod adsidue
Plato commemorat, sicut mundi universi, ita omnium animalium species aeterna intellegentia continebat,
quo modo non ipse cuncta condebat? An aliquorum esse artifex nollet, quorum efficiendorum artem ineffabilis eius et ineffabiliter laudabilis mens haberet?</p>
</section><notes></notes></section>