<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">auctoritate valuit ut verbis eius commota senatoria
providentia etiam subsellia, quibus ad horam congestis in ludorum spectaculo iam uti civitas coeperat, deinceps prohiberet adponi.</p>
<p>Quanto studio iste ab urbe Roma ludos ipsos scaenicos
abstulisset, si auctoritati eorum quos deos putabat
resistere auderet, quos esse noxios daemones non intellegebat aut, si intellegebat, placandos etiam ipse potius quam contemnendos existimabat! Nondum enim fuerat declarata gentibus superna doctrina, quae fide cor mundans ad caelestia vel supercaelestia capessenda humili pietate humanum mutaret affectum
et a dominatu superborum daemonum liberaret.</p>
<h3>XXXII</h3>
<span class="label"><span class="italic">De scaenicorum institutione ludorum.</span></span>
<p><span class="sc">Verum</span> tamen scitote, qui ista nescitis et qui vos scire dissimulatis, advertite, qui adversus liberatorem a talibus dominis murmuratis: ludi scaenici, spectacula
turpitudinum et licentia vanitatum, non hominum
vitiis, sed deorum vestrorum iussis Romae instituti
sunt. Tolerabilius divinos honores deferretis illi Scipioni quam deos huius modi coleretis. Neque enim erant illi dii suo pontifice meliores. Ecce adtendite, si mens tam diu potatis erroribus ebria vos aliquid sanum cogitare permittit! Dii propter</p>
</section><notes></notes></section>