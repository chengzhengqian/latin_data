<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VII</h3>
<span class="label"><span class="italic">De eversione Ilii, quod dux Marii Fimbria excidit.</span></span>
<p><span class="sc">Certe</span> enim civilibus iam bellis scatentibus quid miserum commiserat Ilium, ut a Fimbria Marianarum partium homine pessimo everteretur multo ferocius atque crudelius quam olim a Graecis? Nam tunc et multi inde fugerunt et multi captivati saltem in servitute vixerunt; porro autem Fimbria prius edictum
proposuit, ne cui parceretur, atque urbem totam cunctosque in ea homines incendio concremavit.</p>
<p>Hoc meruit Ilium non a Graecis quos sua inritaverat iniquitate, sed a Romanis quos sua calamitate propagaverat,
diis illis communibus ad haec repellenda nihil iuvantibus seu, quod verum est, nihil valentibus Numquid et tunc</p>
<blockquote><p><span class="line">Abscessere omnes adytis arisque relictis</span><span class="linebreak"></span>
<span class="line">Di,</span><span class="linebreak"></span></p></blockquote>
<p class="noindent">quibus illud oppidum steterat post antiquos Graecorum
ignes ruinasque reparatum?</p>
<p>Si autem abscesserant, causam requiro, et oppidanorum
quidem quanto invenio meliorem, tanto deteriorem deorum. Illi enim contra Fimbriam portas clauserant, ut Sullae servarent integram civitatem;
hinc eos iratus incendit vel potius penitus extinxit. Adhuc autem meliorum partium civilium</p>
</section><notes></notes></section>