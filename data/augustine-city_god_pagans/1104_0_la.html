<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

erat, ideo nunc imperata est circumcisio, quando de Sarra promissus est filius. Et quod omnes non solum filios, verum etiam servos vernaculos et empticios circumcidi iubet, ad omnes istam gratiam pertinere testatur. Quid enim aliud circumcisio significat quam naturam exuta vetustate renovatam? Et quid aliud quam Christum octavus dies, qui hebdomade completa, hoc est post sabbatum, resurrexit? Parentum mutantur et nomina; omnia resonant novitatem, et in testamento vetere obumbratur
novum. Quid est enim quod dicitur testamentum
vetus nisi novi occultatio? Et quid est aliud quod dicitur novum nisi veteris revelatio? Risus Abrahae exultatio est gratulantis, non inrisio diffidentis. Verba quoque eius illa in animo suo: <span class="italic">Si mihi centum annos habenti nascetur filius et si Sarra annorum nonaginta pariet,</span> non sunt dubitantis, sed admirantis. Si quem vero movet quod dictum est: <span class="italic">Et dabo tibi et semini tuo post te terram, in qua tu incola es, omnem terram Chanaan in possessionem aeternam,</span> quo modo accipiatur impletum sive adhuc expectetur implendum, cum possessio quaecumque terrena aeterna cuilibet genti esse non possit, sciat aeternum a nostris interpretari, quod Graeci appellant αἰώνιον quod a saeculo derivatum est; αἰών quippe Graece


</p></section><notes></notes></section>