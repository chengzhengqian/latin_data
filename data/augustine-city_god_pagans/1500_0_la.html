<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in qua eosdem caelos dixit esse repositos, salvis illis superioribus et in sua integritate manentibus, in quorum firmamento sunt sidera constituta. Nam et illud quod scriptum est, stellas de caelo esse casuras, praeter quod potest multo probabilius et aliter intellegi,
magis ostendit mansuros esse illos caelos, si tamen stellae inde casurae sunt; cum vel tropica sit locutio, quod est credibilius, vel in isto imo caelo futurum sit, utique mirabilius quam nunc fit. Unde et illa stella Vergiliana</p>
<blockquote><p><span class="line">facem ducens multa cum luce cucurrit,</span><span class="linebreak"></span></p></blockquote>
<p class="noindent">et Idaea se condidit silva. Hoc autem quod de psalmo commemoravi nullum caelorum videtur relinquere
quod periturum esse non dixerit. Ubi enim dicitur: <span class="italic">Opera manuum tuarum sunt caeli, ipsi peribunt,</span> quam nullum eorum ab opere Dei, tam nullum eorum a perditione secernitur. Non enim dignabuntur de Petri apostoli locutione, quem vehementer oderunt, Hebraeorum defendere pietatem, deorum suorum oraculis adprobatam, ut saltem, ne totus mundus periturus esse credatur, sic a toto pars accipiatur in eo quod dictum est: <span class="italic">Ipsi peribunt,</span> cum soli caeli infimi perituri sint, quem ad modum in apostolica illa epistula a toto pars accipitur, quod diluvio perisse dictus est mundus, quamvis sola eius cum suis caelis pars ima perierit. Sed quia hoc, ut dixi, non dignabuntur
ne vel apostoli Petri adprobent sensum, vel



</p></section><notes></notes></section>