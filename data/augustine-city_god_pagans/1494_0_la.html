<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XXIII</span></h3>
<span class="label"><span class="italic">Quid prophetaverit Daniel de persecutione Antichristi et de iudicio Dei regnoque sanctorum.</span></span>
<p><span class="sc">Daniel</span> de hoc ultimo iudicio sic prophetat ut Antichristum quoque prius venturum esse praenuntiet atque ad aeternum regnum sanctorum perducat narrationem suam. Cum enim visione prophetica quattuor bestias significantes quattuor regna vidisset, ipsumque quartum a quodam rege superatum, qui Antichristus agnoscitur, et post haec aeternum regnum filii hominis, qui intellegitur Christus: <span class="italic">Horruit</span>, inquit, <span class="italic">spiritus meus, ego Daniel, in habitudine mea, et visus capitis mei conturbabant me. Et accessi, inquit, ad unum de stantibus, et veritatem quaerebam ab eo de omnibus his, et dixit mihi veritatem.</span></p>
<p>Deinde quid audierit ab illo a quo de omnibus his quaesivit, tamquam eo sibi exponente sic loquitur: <span class="italic">Hae bestiae magnae quattuor quattuor regna surgent in terra, quae auferentur, et accipient regnum sancti Altissimi
et obtinebunt illud usque in saeculum et usque in saeculum saeculorum. Et quaerebam</span>, inquit, <span class="italic">diligenter de bestia quarta, quae erat differens prae omni bestia, terribilis amplius (dentes eius ferrei et ungues eius aerei, manducans et comminuens et reliqua pedibus suis conculcans), et de cornibus eius decem, quae erant in capite eius, et de altero, quod ascendit et excussit de prioribus</span>
</p></section><notes></notes></section>