<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

separans et Platonis asserens in illa discretione sententiam.</p>
<h3>X</h3>
<span class="label"><span class="italic">De theurgia, quae falsam purgationem animis daemonum invocatione promittit.</span></span>
<p><span class="sc">Ecce</span> nunc alius Platonicus, quem doctiorem ferunt, Porphyrius, per nescio quam theurgicam disciplinam etiam ipsos deos obstrictos passionibus et perturbationibus
dicit, quoniam sacris precibus adiurari tenerique potuerunt ne praestarent animae purgationem,
et ita terreri ab eo qui imperabat malum ut ab alio qui poscebat bonum per eandem artem theurgicam solvi illo timore non possent et ad dandum beneficium liberari.</p>
<p>Quis non videat haec omnia fallacium daemonum esse commenta, nisi eorum miserrimus servus et a gratia veri liberatoris alienus? Nam si haec apud deos agerentur bonos, plus ibi utique valeret beneficus
purgator animae quam malevolus inpeditor. Aut si diis iustis homo pro quo agebatur purgatione videbatur indignus, non utique ab invido territi nec, sicut ipse dicit, per metum valentioris numinis inpediti, sed iudicio libero id negare debuerunt.


</p></section><notes></notes></section>