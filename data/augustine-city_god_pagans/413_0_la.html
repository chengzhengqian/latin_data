<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Item dicuntur pauperes pecunia carentes; sed interius divites, si sapientes.</p>
<p>Qualis ergo ista theologia debet esse sapienti, ubi rex deorum eius rei nomen accepit, “quam nemo sapiens concupivit”? Quanto enim facilius, si aliquid hac doctrina quod ad vitam pertineret aeternam salubriter disceretur, deus mundi rector non ab eis Pecunia, sed Sapientia vocaretur, cuius amor purgat a sordibus avaritiae, hoc est ab amore pecuniae!</p>
<h3>XIII</h3>
<span class="label"><span class="italic">Quod, dum exponitur quid Saturnus quidve sit Genius, uterque unus Iuppiter esse doceatur.</span></span>
<p><span class="sc">Sed</span> quid de hoc Iove plura, ad quem fortasse ceteri referendi sunt, ut inanis remaneat deorum opinio plurimorum, cum hic ipse sint omnes, sive quando partes eius vel potestates existimantur, sive cum vis animae, quam putant per cuncta diffusam, ex partibus molis huius in quas visibilis mundus iste consurgit, et multiplici administratione naturae quasi plurium deorum nomina accepit? Quid est enim et Saturnus? “Unus,” inquit, “de principibus deus, penes quem sationum omnium dominatus est.” Nonne expositio versuum illorum Valerii Sorani sic se</p>
</section><notes></notes></section>