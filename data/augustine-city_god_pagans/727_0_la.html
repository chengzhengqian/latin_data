<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ut essentiam suam, ubi secundum naturam possunt esse, custodiant.</p>
<p>Iam vero nosse quantum ametur quamque falli nolit humana natura, vel hinc intellegi potest, quod lamentari quisque sana mente mavult quam laetari in amentia. Quae vis magna atque mirabilis mortalibus
praeter homini animantibus nulla est, licet eorum quibusdam ad istam lucem contuendam multo quam nobis sit acrior sensus oculorum; sed lucem illam incorpoream contingere nequeunt qua mens nostra quodam modo radiatur ut de his omnibus recte iudicare possimus. Nam in quantum eam capimus, in tantum id possumus.</p>
<p>Verum tamen inest in sensibus inrationalium animantium, etsi scientia nullo modo, at certe quaedam
scientiae similitudo; cetera autem rerum corporalium,
non quia sentiunt, sed quia sentiuntur, sensibilia nuncupata sunt. Quorum in arbustis hoc simile est sensibus, quod aluntur et gignunt. Verum tamen et haec et omnia corporalia latentes in natura causas habent; sed formas suas, quibus mundi huius visibilis structura formosa est, sentiendas sensibus praebent, ut pro eo quod nosse non possunt quasi innotescere velle videantur. Sed nos ea sensu corporis
ita capimus ut de his non sensu corporis iudicemus.


</p></section><notes></notes></section>