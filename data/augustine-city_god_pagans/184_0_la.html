<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">fecerant; quasi per tot annos, quibus illa exigua civitas Romanum circumsessa exercitum adflixerat ipsique Romanae rei publicae terrori esse iam coeperat,
alii contra eam alio augurio processerunt.</p>
<h3>XXII</h3>
<span class="label"><span class="italic">De Mithridatis edicto, quo omnes cives Romanos, qui intra Asiam invenirentur, iussit occidi.</span></span>
<p><span class="sc">Sed</span> haec, inquam, omitto, quamvis illud nequaquam
tacuerim, quod Mithridates rex Asiae ubique in Asia peregrinantes cives Romanos atque innumerabili copia suis negotiis intentos uno die occidi iussit; et factum est. Quam illa miserabilis rerum facies erat, subito quemque, ubicumque fuisset inventus, in agro in via in oppido, in domo in vico in foro, in templo in lecto in convivio inopinate atque impie fuisse trucidatum!
Quis gemitus morientium, quae lacrimae spectantium, fortasse etiam ferientium fuerunt! Quam dura necessitas hospitum non solum videndi mutatis illas caedes domi suae, verum etiam perpetrandi,
ab illa blanda comitate humanitatis repente mutatis vultibus ad hostile negotium in pace peragendum,
mutuis dicam omnino vulneribus, cum percussus
in corpore et percussor in animo feriretur!</p>
</section><notes></notes></section>