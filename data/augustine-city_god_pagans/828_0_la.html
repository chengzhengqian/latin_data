<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>IX</h3>
<span class="label"><span class="italic">Tempus mortis, quo vitae sensus aufertur, in morientibus
an in mortuis esse dicendum sit.</span></span>
<p><span class="sc">Sed</span> id tempus quo animae a corpore separatae aut in bonis sunt aut in malis, utrum post mortem potius an in morte dicendum est? Si enim post mortem est, iam non ipsa mors, quae transacta atque praeterita
est, sed post eam vita praesens animae bona seu mala est. Mors autem tunc eis mala erat quando erat, hoc est quando eam patiebantur cum morerentur, quoniam gravis et molestus eius inerat sensus; quo malo bene utuntur boni. Peracta autem mors quonam modo vel bona vel mala est, quae iam non est?</p>
<p>Porro si adhuc diligentius adtendamus, nec illa mors esse apparebit cuius gravem ac molestum in morientibus diximus sensum. Quamdiu enim sentiunt,
adhuc utique vivunt; et si adhuc vivunt, ante mortem quam in morte potius esse dicendi sunt, quia illa, cum venerit, aufert omnem corporis sensum qui, ea propinquante, molestus est. Ac per hoc quo modo morientes dicamus eos qui nondum mortui sunt, sed, inminente morte, iam extrema et mortifera adflictione iactantur explicare difficile est, etiamsi recte isti appellantur morientes quia, cum mors,
</p></section><notes></notes></section>