<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Si enim dicunt non spiritibus inmundis, sed diis bonis atque sanctis in sua re publica servisse Romanos, numquid eadem totiens repetenda sunt quae iam satis, immo ultra quam satis est diximus? Quis enim ad hunc locum per superiores huius operis libros pervenit
qui dubitare adhuc possit malis et inpuris daemonibus servisse Romanos, nisi vel nimium stolidus
vel inpudentissime contentiosus? Sed ut taceam quales sint quos sacrificiis colebant: in lege veri Dei scriptum est: <span class="italic">Sacrificans diis eradicabitur nisi Domino tantum.</span> Nec bonis igitur nec malis diis sacrificari voluit qui hoc cum tanta comminatione praecepit.</p>
<h3><span class="ac">XXII</span></h3>
<span class="label"><span class="italic">An verus sit Deus, cui Christiani serviunt, cui soli debeat sacrificari.</span></span>
<p><span class="sc">Sed</span> responderi potest: “Quis iste Deus est aut unde dignus probatur cui deberent obtemperare Romani ut nullum deorum praeter ipsum colerent sacrificiis?” Magnae caecitatis est adhuc quaerere quis iste sit Deus. Ipse est Deus cuius prophetae praedixerunt ista quae cernimus. Ipse est Deus a quo responsum accepit Abraham: <span class="italic">In semine tuo benedicentur
omnes gentes.</span> Quod in Christo fieri, qui secundum carnem de illo semine exortus est, idem ipsi qui remanserunt huius nominis inimici, velint nolintve,
cognoscunt. Ipse est Deus cuius divinus Spiritus per eos locutus est quorum praedicta atque



</p></section><notes></notes></section>