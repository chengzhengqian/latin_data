<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

est, ibi est damnata superbia, ut non intellegeretur iubens homini qui noluit intellegere ut oboediret Deo iubenti. Sic illa conspiratio dissoluta est, cum quisque ab eo quem non intellegebat abscederet nec se nisi ei cum quo loqui poterat adgregaret; et per linguas divisae sunt gentes dispersaeque per terras, sicut Deo placuit, qui hoc modis occultis nobisque inconprehensibilibus fecit.</p>
<h3>V</h3>
<span class="label"><span class="italic">De descensione Domini ad confundendam linguam aedificantium turrem.</span></span>
<p><span class="sc">Quod</span> enim scriptum est: <span class="italic">Et descendit Dominus videre civitatem et turrem quam aedificaverunt filii hominum,</span> hoc est non filii Dei sed illa societas secundum hominem vivens, quam terrenam dicimus civitatem, non loco movetur Deus, qui semper est ubique totus, sed descendere dicitur, cum aliquid facit in terra quod praeter usitatum naturae cursum mirabiliter factum praesentiam quodam modo eius ostendat; nec videndo discit ad tempus qui numquam
potest aliquid ignorare, sed ad tempus videre et cognoscere dicitur quod videri et cognosci facit. Non sic ergo videbatur illa civitas quo modo eam Deus videri fecit quando sibi quantum displiceret


</p></section><notes></notes></section>