<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Romano imperio creditur dictum, tamquam dictum sit: “Tantum qui modo imperat imperet, donec de medio fiat,” id est de medio tollatur. <span class="italic">Et tunc revelabitur
iniquus</span>, quem significari Antichristum nullus ambigit. Alii vero et quod ait: <span class="italic">Quid detineat scitis et mysterium operari iniquitatis</span> non putant dictum nisi de malis et fictis qui sunt in ecclesia, donec perveniant
ad tantum numerum qui Antichristo magnum populum faciat; et hoc esse mysterium iniquitatis, quia videtur occultum; hortari autem apostolum fideles ut in fide quam tenent tenaciter perseverent, dicendo: <span class="italic">Tantum qui modo tenet teneat, donec de medio fiat</span>, hoc est, donec exeat de medio ecclesiae mysterium
iniquitatis quod nunc occultum est. Ad ipsum enim mysterium pertinere arbitrantur quod ait in epistula sua Iohannes evangelista: <span class="italic">Pueri, novissima hora est; et sicut audistis quod Antichristus sit venturus, nunc autem Antichristi multi facti sunt; unde cognoscimus quod novissima sit hora. Ex nobis exierunt; sed non erant ex nobis. Quod si fuissent ex nobis, permansissent utique nobiscum.</span> Sicut ergo ante finem in hac hora, inquiunt, quam Iohannes novissimam dicit, exierunt multi haeretici de medio ecclesiae, quos multos dicit Antichristos, ita omnes tunc inde exibunt qui non ad Christum sed ad illum novissimum Antichristum pertinebunt, et tunc revelabitur.</p>
</section><notes></notes></section>