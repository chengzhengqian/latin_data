<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Sarra suspicione muliebri viro potius inputaret, etiam ibi demonstravit Abraham non se amatorem servum, sed liberum fuisse genitorem et in Agar Sarrae coniugi pudicitiam custodisse nec voluptatem suam sed voluntatem illius implevisse; accepisse nec petisse, accessisse nec haesisse, seminasse nec amasse. Ait enim: <span class="italic">Ecce ancilla tua in manibus tuis, utere ea quo modo tibi placuerit.</span> O virum viriliter utentem feminis, coniuge temperanter, ancilla obtemperanter, nulla intemperanter!</p>
<h3>XXVI</h3>
<span class="label"><span class="italic">De testificatione Dei ad Abraham, qua eidem seni de sterili Sarra filium spondet patremque eum gentium statuit et promissi fidem sacramento circumcisionis obsignat.</span></span>
<p><span class="sc">Post</span> haec natus est Ismael ex Agar, in quo putare posset impletum quod ei promissum fuerat, cum sibi vernaculum suum adoptare voluisset, Deo dicente: <span class="italic">Non erit heres tuus hic; sed qui exiet de te, ille erit heres tuus.</span> Hoc ergo promissum ne in ancillae filio putaret impletum, iam cum <span class="italic">esset annorum nonaginta et novem, apparuit</span> ei <span class="italic">Dominus et dixit illi: Ego sum Deus, place in conspectu meo et esto sine querella, et ponam testamentum meum inter me et inter</span>
</p></section><notes></notes></section>