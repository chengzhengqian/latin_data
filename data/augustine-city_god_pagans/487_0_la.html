<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

est et Graeca et Latina, Apuleius Afer extitit Platonicus nobilis. Sed hi omnes et ceteri eius modi et ipse Plato diis plurimis esse sacra facienda putaverunt.</p>
<h3>XIII</h3>
<span class="label"><span class="italic">De sententia Platonis, qua definivit deos non esse nisi bonos amicosque virtutum.</span></span>
<p><span class="sc">Quamquam</span> ergo a nobis et in aliis multis rebus magnisque dissentiant, in hoc tamen quod modo posui, quia neque parva res est et inde nunc quaestio est, primum ab eis quaero, quibus diis istum cultum exhibendum arbitrentur, utrum bonis an malis an et bonis et malis. Sed habemus sententiam Platonis dicentis omnes deos bonos esse nec esse omnino ullum deorum malum. Consequens est igitur ut bonis haec exhibenda intellegantur; tunc enim diis exhibentur, quoniam nec dii erunt, si boni non erunt.</p>
<p>Hoc si ita est—nam de diis quid aliud decet credere?—illa profecto vacuatur opinio qua nonnulli
putant deos malos sacris placandos esse, ne laedant, bonos autem, ut adiuvent, invocandos. Mali enim nulli sunt dii; bonis porro debitus, ut dicunt, honor sacrorum est deferendus.</p>
<p>Qui sunt ergo illi qui ludos scaenicos amant eosque



</p></section><notes></notes></section>