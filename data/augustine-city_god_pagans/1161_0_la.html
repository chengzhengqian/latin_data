<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">finis praecepti,</span> id est, ad quod refertur praeceptum, <span class="italic">caritas est de corde puro et conscientia bona et fide non ficta.</span> Porro ista caritas, sicut Iohannes apostolus testatur, <span class="italic">ex Deo est.</span> Facere igitur iudicium et iustitiam ex Deo est.</p>
<p>Sed quid est: <span class="italic">In medio terrae?</span> Neque enim non debent facere iudicium et iustitiam qui habitant in extremis terrae. Quis hoc dixerit? Cur ergo additum est: <span class="italic">In medio terrae?</span> Quod si non adderetur et tantummodo diceretur: <span class="italic">Facere iudicium et iustitiam,</span> magis hoc praeceptum ad utrosque homines pertineret,
et mediterraneos et maritimos. Sed ne quisquam putaret post finem vitae quae in hoc agitur corpore, superesse tempus iudicium iustitiamque faciendi, quam dum esset in carne non fecit, et sic divinum evadi posse iudicium: <span class="italic">in medio terrae</span> mihi videtur dictum “cum quisque vivit in corpore.” In hac quippe vita suam terram quisque circumfert, quam moriente homine recipit terra communis, resurgenti utique redditura. Proinde <span class="italic">in medio terrae,</span> id est, cum anima nostra isto terreno clauditur corpore,
faciendum est iudicium atque iustitia, quod nobis prosit in posterum, quando <span class="italic">recipit quisque secundum
ea, quae per corpus gessit, sive bonum sive malum.</span>
</p></section><notes></notes></section>