<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">LII</span></h3>
<span class="label"><span class="italic">An credendum sit, quod quidam putant, impletis decem persecutionibus, quae fuerunt, nullam iam superesse praeter undecimam, quae in ipso Antichristi tempore sit futura.</span></span>
<p><span class="sc">Proinde</span> ne illud quidem temere puto esse dicendum
sive credendum, quod nonnullis visum est vel videtur, non amplius ecclesiam passuram persecutiones usque ad tempus Antichristi quam quot iam passa est, id est decem, ut undecima eademque novissima sit ab Antichristo. Primam quippe computant
a Nerone quae facta est, secundam a Domitiano,
a Traiano tertiam, quartam ab Antonino, a Severo quintam, sextam a Maximino, a Decio septimam, octavam a Valeriano, ab Aureliano nonam, decimam a Diocletiano et Maximiano. Plagas enim Aegyptiorum, quoniam decem fuerunt, antequam exire inde inciperet populus Dei, putant ad hunc intellectum esse referendas, ut novissima Antichristi persecutio similis videatur undecimae plagae, qua Aegyptii, dum hostiliter sequerentur Hebraeos, in mari Rubro populo Dei per siccum transeunte perierunt.
Sed ego illa re gesta in Aegypto istas persecutiones prophetice significatas esse non arbitror, quamvis ab eis qui hoc putant exquisite et ingeniose illa singula his singulis comparata videantur, non prophetico spiritu, sed coniectura mentis humanae, quae aliquando ad verum pervenit, aliquando fallitur.</p>
<p>Quid enim qui hoc sentiunt dicturi sunt de persecutione
</p></section><notes></notes></section>