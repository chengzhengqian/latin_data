<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

qui iustificari recusat in Christo. Et quem ad modum si quis praeoccupatus fuerit hoc delicto ut fratri suo dicat: <span class="italic">Fatue,</span> id est, non eius peccatum volens auferre convicietur iniuste, parum est illi ad hoc redimendum elemosynas facere, nisi etiam quod ibi sequitur remedium reconciliationis adiungat. Ibi enim sequitur: <span class="italic">Si ergo offeres munus tuum ad altare et ibi recordatus fueris quia frater tuus habet aliquid adversum te, relinque ibi munus tuum ad altare et vade prius, reconciliare fratri tuo, et tunc veniens offeres munus tuum.</span> Ita parum est elemosynas quantaslibet facere pro quocumque scelere et in consuetudine scelerum permanere.</p>
<p>Oratio vero cotidiana quam docuit ipse Iesus, unde et dominica nominatur, delet quidem cotidiana peccata
cum cotidie dicitur: <span class="italic">Dimitte nobis debita nostra,</span> atque id quod sequitur non solum dicitur, sed etiam fit: <span class="italic">Sicut et nos dimittimus debitoribus nostris.</span> Sed quia fiunt peccata ideo dicitur, non ut ideo fiant quia dicitur. Per hanc enim nobis voluit Salvator ostendere,
quantumlibet iuste in huius vitae caligine atque infirmitate vivamus, non nobis deesse peccata pro quibus dimittendis debeamus orare, et eis qui in nos peccant ut et nobis ignoscatur ignoscere. Non itaque propterea Dominus ait: <span class="italic">Si dimiseritis peccata hominibus dimittet vobis et pater vester peccata vestra</span> ut de hac oratione confisi securi cotidiana scelera faceremus, vel potentia qua non timeremus hominum




</p></section><notes></notes></section>