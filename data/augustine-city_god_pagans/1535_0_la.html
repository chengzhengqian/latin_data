<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

firmitas ut nullo umore corrumpantur, nulla aetate vincantur, usque adeo ut eos substernere soleant qui limites figunt ad convincendum litigatorem, quisquis post quantalibet tempora extiterit fixumque lapidem limitem non esse contenderit? Quis eos in terra umida infossos, ubi ligna putescerent, tamdiu durare incorruptibiliter posse, nisi rerum ille corruptor ignis effecit?</p>
<p>Intueamur etiam miraculum calcis. Excepto eo, de quo iam satis diximus, quod igne candicat quo alia taetra redduntur, etiam occultissime ab igne ignem concipit eumque iam gleba tangentibus frigida tam latenter servat ut nulli nostro sensui prorsus appareat, sed compertus experimento, etiam dum non apparet, sciatur inesse sopitus. Propter quod eam vivam calcem loquimur, velut ipse ignis latens anima sit invisibilis visibilis corporis. Iam vero quam mirum est quod cum extinguitur, tunc accenditur! Ut enim occulto igne careat aquae infunditur aquave perfunditur,
et cum ante sit frigida inde fervescit unde ferventia cuncta frigescunt. Velut expirante ergo illa gleba discedens ignis qui latebat apparet, ac deinde tamquam morte sic frigida est ut adiecta unda non sit arsura, et quam calcem vocabamus vivam, vocemus extinctam. Quid est quod huic miraculo addi posse videatur? Et tamen additur. Nam si non adhibeas aquam sed oleum, quod magis fomes
</p></section><notes></notes></section>