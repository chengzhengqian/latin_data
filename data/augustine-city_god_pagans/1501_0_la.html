<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent noindent">

tantum concedant conflagrationi novissimae quantum dicimus valuisse diluvium, qui nullis aquis nullis flammis totum genus humanum perire posse contendunt,
restat ut dicant quod propterea dii eorum Hebraeam sapientiam laudaverint quia istum psalmum non legerant.</p>
<p>In psalmo etiam quadragensimo nono de iudicio Dei novissimo intellegitur dictum: <span class="italic">Deus manifestus veniet, Deus noster, et non silebit. Ignis in conspectu eius ardebit, et in circuitu eius tempestas valida. Advocabit caelum sursum et terram discernere populum suum. Congregate illi iustos eius, qui disponunt testamentum eius super sacrificia.</span> Hoc nos de Domino Iesu Christo intellegimus, quem speramus de caelo esse venturum ad vivos et mortuos iudicandos. Manifestus enim veniet inter iustos et iniustos iudicaturus iuste, qui prius venit occultus ab iniustis iudicandus iniuste. Ipse, inquam, <span class="italic">manifestus veniet et non silebit,</span> id est, in voce iudicis evidens apparebit qui prius cum venisset occultus ante iudicem siluit, quando <span class="italic">sicut ovis ad immolandum ductus est et sicut agnus coram tondente
fuit sine voce,</span> quem ad modum de illo per Esaiam legimus prophetatum et in evangelio videmus impletum. De igne vero et tempestate, cum in Esaiae prophetia tale aliquid tractaremus, quo modo essent haec intellegenda, iam diximus. Quod vero dictum est: <span class="italic">Advocabit caelum sursum,</span> quoniam sancti




</p></section><notes></notes></section>