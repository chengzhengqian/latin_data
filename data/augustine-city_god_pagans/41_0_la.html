<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">corpore dicimus, ea sanctitate animi per quam corpus sanctificabatur amissa atque destructa? Absit hic error et hinc potius admoneamur ita non amitti corporis
sanctitatem manente animi sanctitate etiam corpore oppresso, sicut amittitur et corporis sanctitas violata animi sanctitate etiam corpore intacto.</p>
<p>Quam ob rem non habet quod in se morte spontanea
puniat femina sine ulla sua consensione violenter
oppressa et alieno conpressa peccato; quanto minus antequam hoc fiat! Ne admittatur homicidium certum, cum ipsum flagitium, quamvis alienum, adhuc pendet incertum.</p>
<h3>XIX</h3>
<span class="label"><span class="italic">De Lucretia, quae se ob inlatum sibi stuprum peremit.</span></span>
<p><span class="sc">An</span> forte huic perspicuae rationi, qua dicimus corpore oppresso nequaquam proposito castitatis ulla in malum consensione mutato illius tantum esse flagitium, qui opprimens concubuerit, non illius, quae oppressa concumbenti nulla voluntate consenserit, contradicere audebunt hi, contra quos feminarum Christianarum in captivitate oppressarum non tantum mentes, verum etiam corpora sancta defendimus?</p>
<p>Lucretiam certe, matronam nobilem veteremque Romanam, pudicitiae magnis efferunt laudibus. Huius corpore cum violenter oppresso Tarquinii regis</p>
</section><notes></notes></section>