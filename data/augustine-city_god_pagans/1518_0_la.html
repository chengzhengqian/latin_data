<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">et plangent super eo planctum quasi super carissimum,
et dolebunt dolore quasi super unigenitum.</span> Numquid
nisi Dei est auferre omnes gentes inimicas sanctae civitatis Hierusalem quae <span class="italic">veniunt contra</span> eam, id est, contrariae sunt ei, vel, sicut alii sunt interpretati,
<span class="italic">veniunt super</span> eam, id est, ut eam sibi subiciant, aut effundere super domum David et super habitatores
eiusdem civitatis spiritum gratiae et misericordiae?
Hoc utique Dei est, et ex persona Dei dicitur per prophetam; et tamen hunc Deum haec tam magna et tam divina facientem se Christus ostendit adiungendo atque dicendo: <span class="italic">Et aspicient ad me pro eo quod insultaverunt, et plangent super eo planctum
quasi super carissimum</span> (sive <span class="italic">dilectum</span>), <span class="italic">et dolebunt dolore quasi super unigenitum.</span></p>
<p>Paenitebit quippe Iudaeos in die illa, etiam eos qui accepturi sunt spiritum gratiae et misericordiae, quod in eius passione insultaverint Christo, cum ad eum aspexerint in sua maiestate venientem eumque esse cognoverint quem prius humilem in suis parentibus inluserunt; quamvis et ipsi parentes eorum tantae illius impietatis auctores resurgentes videbunt eum, sed puniendi iam, non adhuc corrigendi. Non itaque hoc loco ipsi intellegendi sunt, ubi dictum est: <span class="italic">Et effundam super domum David et super habitatores Hierusalem spiritum gratiae et misericordiae; et aspicient ad me pro eo quod insultaverunt;</span> sed tamen de illorum stirpe venientes, qui per Heliam illo tempore credituri
sunt. Sed sicut dicimus Iudaeis: â€œVos occidistis


</p></section><notes></notes></section>