<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

hospitalitatem illis exhibebant dubitare non possent; atque ideo et ipsos aliquando pluraliter et in eis Dominum aliquando singulariter appellabant. Angelos
autem fuisse scriptura testatur, non solum in hoc Genesis libro ubi haec gesta narrantur, verum etiam in epistula ad Hebraeos ubi, cum hospitalitas laudaretur: <span class="italic">Per hanc, inquit, etiam quidam nescientes hospitio receperunt angelos.</span> Per illos igitur tres viros, cum rursus filius Isaac de Sarra promitteretur Abrahae, divinum datum est etiam tale responsum ut diceretur: <span class="italic">Abraham erit in magnam gentem et multam, et benedicentur in eo omnes gentes terrae.</span> Et hic duo illa brevissime plenissimeque promissa sunt, gens Israel secundum carnem et omnes gentes secundum fidem.</p>
<h3>XXX</h3>
<span class="label"><span class="italic">De Loth a Sodomis liberato atque eisdem caelesti igne consumptis et de Abimelech, cuius concupiscentia castitati Sarrae nocere non potuit.</span></span>
<p><span class="sc">Post</span> hanc promissionem liberato de Sodomis Loth et veniente igneo imbre de caelo tota illa regio impiae civitatis in cinerem versa est, ubi stupra in masculos in tantam consuetudinem convaluerant quantum leges solent aliorum factorum praebere licentiam. Verum et hoc eorum supplicium specimen



</p></section><notes></notes></section>