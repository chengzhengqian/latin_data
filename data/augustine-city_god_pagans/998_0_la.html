<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">genuit Isaac.</span> Cur non dixit Ismael, quem primitus genuit? <span class="italic">Isaac autem,</span> inquit, <span class="italic">genuit Iacob.</span> Cur non dixit Esau, qui eius primogenitus fuit? Quia scilicet per illos ad David pervenire non posset. Deinde sequitur: <span class="italic">Iacob autem genuit Iudam et fratres eius.</span> Numquid Iudas primogenitus fuit? <span class="italic">Iudas</span>, inquit,
<span class="italic">genuit Phares et Zarat.</span> Nec istorum geminorum aliquis fuit primogenitus Iudae, sed ante illos iam tres genuerat. Eos itaque tenuit in ordine generationum
per quos ad David atque inde quo intenderat perveniret. Ex quo intellegi potest veteres quoque homines ante diluvium non primogenitos, sed eos fuisse commemoratos per quos ordo succedentium generationum ad Noe patriarcham duceretur, ne serae pubertatis illorum obscura et non necessaria quaestio nos fatiget.</p>
<h3>XVI</h3>
<span class="label"><span class="italic">De iure coniugiorum, quod dissimile a subsequentibus matrimoniis habuerint prima conubia.</span></span>
<p><span class="sc">Cum</span> igitur genus humanum post primam copulam viri facti ex pulvere et coniugis eius ex viri latere marium feminarumque coniunctione opus haberet ut gignendo multiplicaretur, nec essent ulli homines nisi qui ex illis duobus nati fuissent, viri sorores suas coniuges acceperunt. Quod profecto quanto est



</p></section><notes></notes></section>