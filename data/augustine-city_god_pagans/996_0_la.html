<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ordinibus insinuent civitates, unam caelestem in terris peregrinantem, alteram terrenam terrenis, tamquam sola sint, gaudiis inhiantem vel inhaerentem,
nullus de progenie Cain, cum dinumerata sit, connumerato Adam, usque ad octavam generationem,
quot annorum fuisset expressus est quando genuit eum qui commemoratur post eum. Noluit enim spiritus
 Dei in terrenae civitatis generationibus tempora notare ante diluvium sed in caelestis maluit tamquam essent memoria digniores.</p>
<p>Porro autem Seth quando natus est, non quidem taciti sunt anni patris eius, sed iam genuerat alios, et utrum solos Cain et Abel adfirmare quis audeat? Non enim quia soli nominati sunt propter ordines generationum quas commemorare oportebat, ideo consequens videri debet solos fuisse tunc generatos ex Adam. Cum enim, silentio coopertis omnium nominibus ceterorum, legatur eum genuisse filios et filias, quota fuerit ista proles eius quis praesumat adserere si culpam temeritatis evitat?</p>
<p>Potuit quippe Adam divinitus admonitus dicere, postea quam Seth natus est: <span class="italic">Suscitavit enim mihi Deus semen aliud pro Abel</span>, quoniam talis erat futurus qui impleret illius sanctitatem, non quod ipse prior post eum temporis ordine nasceretur. Deinde quod scriptum est: <span class="italic">Vixit autem Seth quinque et ducentos annos</span> (vel, secundum Hebraeos, <span class="italic">quinque et centum</span>
</p></section><notes></notes></section>