<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VII</h3>
<span class="label"><span class="italic">Quod Platonici figmentis poetarum infamatos asserant deos de contrariorum studiorum certamine, cum hae partes daemonum, non deorum sint.</span></span>
<p><span class="sc">Quod</span> si quisquam dicit non ex omnium, sed ex malorum
daemonum numero esse quos poetae quorundam
hominum osores et amatores deos non procul a veritate confingunt—hos enim dixit Apuleius salo mentis per omnes cogitationum aestus fluctuare—, quo modo istud intellegere poterimus, quando, cum hoc diceret, non quorundam, id est malorum, sed omnium daemonum medietatem propter aeria corpora inter deos et homines describebat?</p>
<p>Hoc enim ait fingere poetas, quod ex istorum daemonum
numero deos faciunt et eis deorum nomina inponunt et quibus voluerint hominibus ex his amicos inimicosque distribuunt ficti carminis inpunita licentia, cum deos ab his daemonum moribus et caelesti loco et beatitudinis opulentia remotos esse perhibeat. Haec est ergo fictio poetarum, deos dicere qui dii non sunt, eosque sub deorum nominibus inter se decertare propter homines quos pro studio partium diligunt vel oderunt. Non procul autem a
</p></section><notes></notes></section>