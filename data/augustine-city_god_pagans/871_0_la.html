<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

est, <span class="italic">Insuffiavit in faciem eius spiritum vitae,</span> si Graecus non πνοήν, sicut ibi legitur, sed πνεῦμα posuisset, nec sic esset consequens ut Creatorem Spiritum, qui proprie dicitur in trinitate Spiritus sanctus, intellegere cogeremur, quando quidem πνεῦμα, ut dictum est, non solum de Creatore sed etiam de creatura dici solere manifestum est.</p>
<p>Sed cum dixisset, inquiunt, <span class="italic">spiritum,</span> non adderet <span class="italic">vitae</span> nisi illum sanctum Spiritum<a class="footnoteLink" href="#note_LCL414_246_1" id="target_note_LCL414_246_1"><sup>1</sup></a> vellet intellegi, et cum dixisset: <span class="italic">Factus est homo in animam,</span> non adderet <span class="italic">viventem</span> nisi animae vitam significaret, quae illi divinitus inpertitur dono Spiritus Dei. Cum enim vivat anima, inquiunt, proprio suae vitae modo, quid opus erat addere <span class="italic">viventem</span> nisi ut ea vita intellegeretur
quae illi per sanctum Spiritum datur? Hoc quid est aliud nisi diligenter pro humana suspicione contendere et scripturas sanctas neglegenter adtendere?
Quid enim magnum erat non ire longius, sed in eodem ipso libro paulo superius legere: <span class="italic">Producat terra animam viventem,</span> quando animalia terrestria cuncta creata sunt? Deinde, aliquantis interpositis, in eodem tamen ipso libro quid magnum erat advertere
quod scriptum est: <span class="italic">Et omnia quae habent spiritum vitae et omnis qui erat super aridam mortuus est,</span>
</p></section><notes><section class="footnotes"><ul><li class="note" id="note_LCL414_246_1"><a class="footnoteCrossrefLink" href="#target_note_LCL414_246_1" title="Click to highlight in text"><sup class="lineRef">1</sup>Spiritum <span class="italic">omitted in V and one other MS.</span></a></li><script type="text/javascript">document.getElementById('note_LCL414_246_1').style.display = "none";</script></ul></section></notes></section>