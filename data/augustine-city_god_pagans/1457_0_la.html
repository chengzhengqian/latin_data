<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XI</span></h3>
<span class="label"><span class="italic">De Gog et Magog, quos ad persequendam ecclesiam Dei solutus prope Jinem saeculi diabolus incitabit.</span></span>
<p><span class="italic"><span class="sc">Et</span> cum finiti fuerint, inquit, mille anni, solvetur satanas de custodia sua, et exibit ad seducendas nationes quae sunt in quattuor angulis terrae, Gog et Magog, et trahet eos in bellum, quorum numerus est ut harena maris.</span> Ad hoc ergo tunc seducet ut in hoc bellum trahat. Nam et antea modis quibus poterat per mala multa et varia seducebat. <span class="italic">Exibit</span> autem dictum est “in apertam
persecutionem de latebris erumpet odiorum.” Haec enim erit novissima persecutio, novissimo inminente
iudicio, quam sancta ecclesia toto terrarum orbe patietur, universa scilicet civitas Christi ab universa diaboli civitate, quantacumque erit utraque super terram. Gentes quippe istae quas appellat Gog et Magog non sic sunt accipiendae tamquam sint aliqui in aliqua parte terrarum barbari constituti, sive quos quidam suspicantur Getas et Massagetas propter litteras horum nominum primas, sive aliquos alios alienigenas et a Romano iure seiunctos. Toto namque orbe terrarum significati sunt isti esse, cum dictum est <span class="italic">nationes quae sunt in quattuor angulis terrae</span>, easque subiecit esse <span class="italic">Gog et Magog.</span> Quorum interpretationem


</p></section><notes></notes></section>