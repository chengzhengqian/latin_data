<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XIV</h3>
<span class="label"><span class="italic">De resecando amore laudis humanae, quoniam iustorum gloria omnis in Deo sit.</span></span>
<p><span class="sc">Huic</span> igitur cupiditati melius resistitur sine dubitatione quam ceditur. Tanto enim quisque est Deo similior quanto et ab hac inmunditia mundior. Quae in hac vita etsi non funditus eradicatur ex corde, quia etiam bene proficientes animos temptare non cessat, saltem cupiditas gloriae superetur dilectione iustitiae ut, si alicubi iacent quae apud quosque improbantur, si bona, si recta sunt, etiam ipse amor humanae laudis erubescat et cedat amori veritatis. Tam enim est hoc vitium inimicum piae fidei, si maior in corde sit cupiditas gloriae quam Dei timor vel amor ut Dominus diceret: <span class="italic">Quo modo potestis credere gloriam ab invicem expectantes et gloriam quae a solo Deo est non quaerentes?</span> Item de quibusdam, qui in eum crediderant et verebantur palam confiteri, ait evangelista: <span class="italic">Dilexerunt gloriam hominum magis quam Dei.</span></p>
<p><span class="sc">Quod</span> sancti apostoli non fecerunt; qui cum in his locis praedicarent Christi nomen ubi non solum improbabatur (sicut ille ait: Iacentque ea semper, quae apud quosque improbantur), verum etiam summae detestationis habebatur, tenentes quod audierant</p>
</section><notes></notes></section>