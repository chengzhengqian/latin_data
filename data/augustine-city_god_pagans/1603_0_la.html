<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

se ad hoc pascere existimant ut licentiam malefactorum
ab illo se emisse vel cotidie potius emere credentes securi damnabilia tanta committant. Qui si pro uno scelere omnia sua distribuerent indigentibus
membris Christi, nisi desisterent a talibus factis habendo caritatem quae non agit perperam, aliquid eis prodesse non posset.</p>
<p>Qui ergo dignas pro suis peccatis elemosynas facit, prius eas facere incipiat a se ipso. Indignum est enim, ut in se non faciat qui facit in proximum, cum audiat dicentem Deum: <span class="italic">Diliges proximum tuum tamquam te ipsum;</span> itemque audiat: <span class="italic">Miserere animae tuae placens Deo.</span> Hanc elemosynam, id est, ut Deo placeat, non faciens, animae suae quo modo dignas pro peccatis suis elemosynas facere dicendus est? Ad hoc enim et illud scriptum est: <span class="italic">Qui sibi malignus est, cui bonus erit?</span> Orationes quippe adiuvant elemosynae, et utique intuendum est quod legimus: <span class="italic">Fili, peccasti, ne adicias iterum, et de praeteritis deprecare ut tibi dimittantur.</span> Propter hoc ergo elemosynae faciendae sunt ut, cum de praeteritis peccatis deprecamur, exaudiamur; non ut in eis perseverantes licentiam malefaciendi nos per elemosynas comparare
credamus.</p>
<p>Ideo autem Dominus et dextris elemosynas ab eis factas et sinistris non factas se inputaturum esse praedixit ut hinc ostenderet quantum valeant elemosynae




</p></section><notes></notes></section>