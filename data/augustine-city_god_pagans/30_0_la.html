<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Multa itaque corpora Christianorum terra non texit, sed nullum eorum quisquam a caelo et terra separavit, quam totam implet praesentia sui qui novit unde resuscitet quod creavit. Dicitur quidem in psalmo: <span class="italic">Posuerunt mortalia servorum tuorum escam volatilibus caeli, carnes sanctorum tuorum bestiis terrae; effuderunt sanguinem eorum sicut aquam in circuitu Hierusalem, et non erat qui sepeliret</span>, sed magis ad exaggerandam crudelitatem eorum qui ista fecerunt, non ad eorum infelicitatem qui ista perpessi sunt. Quamvis enim haec in conspectu hominum dura et dira videantur, sed <span class="italic">pretiosa in conspectu Domini mors sanctorum eius.</span></p>
<p>Proinde ista omnia, id est<a class="footnoteLink" href="#note_LCL411_60_1" id="target_note_LCL411_60_1"><sup>1</sup></a> curatio funeris, conditio sepulturae, pompa exequiarum, magis sunt vivorum solacia quam subsidia mortuorum. Si aliquid prodest impio sepultura pretiosa, oberit pio vilis aut nulla. Praeclaras exequias in conspectu hominum exhibuit purpurato illi diviti turba famulorum, sed multo clariores in conspectu Domini ulceroso illi pauperi ministerium praebuit angelorum, qui eum non extulerunt in marmoreum tumulum, sed in Abrahae gremium sustulerunt.</p>
<p>Rident haec illi, contra quos defendendam suscepimus
civitatem Dei. Verum tamen sepulturae curam etiam eorum philosophi contempserunt. Et saepe universi exercitus, dum pro terrena patria morerentur,
ubi postea iacerent vel quibus bestiis esca</p>
</section><notes><section class="footnotes"><ul><li class="note" id="note_LCL411_60_1"><a class="footnoteCrossrefLink" href="#target_note_LCL411_60_1" title="Click to highlight in text"><sup class="lineRef">1</sup>id est <span class="italic">omitted by many MSS.</span></a></li><script type="text/javascript">document.getElementById('note_LCL411_60_1').style.display = "none";</script></ul></section></notes></section>