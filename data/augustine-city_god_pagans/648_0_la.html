<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ipse curiosos. Sed bene quod metuendam dicis hanc artem vel legum periculis vel ipsius actionis. Atque utinam hoc saltem abs te miseri audiant et inde, ne illic absorbeantur, abscedant aut eo penitus non accedant.</p>
<p>Ignorantiam certe et propter eam multa vitia per nullas teletas purgari dicis, sed per solum πατρικὸν νοῦν, id est paternam mentem sive intellectum, qui paternae est conscius voluntatis. Hunc autem Christum esse non credis; contemnis enim eum propter corpus ex femina acceptum et propter crucis opprobrium, excelsam videlicet sapientiam spretis atque abiectis infimis idoneus de superioribus carpere. At ille implet quod prophetae sancti de illo veraciter praedixerunt: <span class="italic">Perdam sapientiam sapientium et prudentiam
prudentium reprobabo.</span> Non enim suam in eis perdit et reprobat quam ipse donavit, sed quam sibi arrogant qui non habent ipsius.</p>
<p>Unde commemorato isto prophetico testimonio sequitur et dicit apostolus: <span class="italic">Ubi sapiens? ubi scriba? ubi conquisitor huius saeculi? Nonne stultam fecit Deus sapientiam huius mundi? Nam quoniam in Dei sapientia non cognovit mundus per sapientiam Deum, placuit Deo per stultitiam praedicationis salvos facere credentes. Quoniam quidem Iudaei signa petunt et Graeci sapientiam quaerunt; nos autem</span>, inquit, <span class="italic">praedicamus
Christum crucifixum, Iudaeis quidem scandalum,</span>
</p></section><notes></notes></section>