<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

regna populus ille divisus est, et singulae partes suos singulos reges habere coeperunt.</p>
<h3>XXI</h3>
<span class="label"><span class="italic">De regibus Latii, quorum primus Aeneas et duodecimus Aventinus diifacti sunt.</span></span>
<p><span class="sc">Latium</span> post Aenean, quem deum fecerunt, undecim
reges habuit, quorum nullus deus factus est. Aventinus autem, qui duodecimo loco Aenean sequitur, cum esset prostratus in bello et sepultus in eo monte qui etiam nunc eius nomine nuncupatur, deorum talium quales sibi faciebant numero est additus. Alii sane noluerunt eum in proelio scribere occisum, sed non conparuisse dixerunt; nec ex eius vocabulo appellatum montem, sed ex adventu avium dictum Aventinum. Post hunc non est deus factus in Latio nisi Romulus conditor Romae. Inter istum autem et illum reges reperiuntur duo, quorum primus est, ut eum Vergiliano versu eloquar:</p>
<blockquote><p><span class="line">Proximus ille Procas, Troianae gloria gentis.</span><span class="linebreak"></span></p></blockquote>
<p class="noindent">Cuius tempore quia iam quodam modo Roma parturiebatur, illud omnium regnorum maximum Assyrium finem tantae diuturnitatis accepit. Ad Medos quippe translatum est post annos ferme mille trecentos quinque, ut etiam Beli, qui Ninum genuit et illic parvo contentus imperio primus rex fuit, tempora computentur.</p>
</section><notes></notes></section>