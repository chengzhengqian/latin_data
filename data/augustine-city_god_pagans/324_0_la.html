<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Nero Caesar primus obtinuit, cuius fuit tanta luxuries ut nihil ab eo putaretur virile metuendum; tanta crudelitas ut nihil molle habere crederetur, si nesciretur. Etiam talibus tamen dominandi potestas non datur nisi summi Dei providentia, quando res humanas iudicat talibus dominis dignas. Aperta de hac re vox divina est loquente Dei sapientia: <span class="italic">Per me reges regnant et tyranni per me tenent terram.</span> Sed ne tyranni non pessimi atque improbi reges, sed vetere nomine fortes dicti existimentur (unde ait Vergilius:</p>
<blockquote><p><span class="line">Pars mihi pacis erit dextram tetigisse tyranni),</span><span class="linebreak"></span></p></blockquote>
<p class="noindent">apertissime alio loco de Deo dictum est: <span class="italic">Quia regnare facit hominem hypocritam propter perversitatem populi.</span></p>
<p>Quam ob rem, quamvis ut potui satis exposuerim, qua causa Deus unus verus et iustus Romanos secundum quandam formam terrenae civitatis bonos adiuverit ad tanti imperii gloriam consequendam, potest tamen et alia causa esse latentior propter diversa merita generis humani, Deo magis nota quam nobis, dum illud constet inter omnes veraciter pios, neminem sine vera pietate, id est veri Dei vero cultu, veram posse habere virtutem, nec eam veram esse quando gloriae servit humanae; eos tamen qui cives</p>
</section><notes></notes></section>