<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Nam cum dixit apostolus: <span class="italic">Qui volunt divites fieri, incidunt in temptationem</span> et cetera, profecto in divitiis cupiditatem reprehendit, non facultatem, quoniam praecepit alibi dicens: <span class="italic">Praecipe divitibus huius mundi non superbe sapere neque sperare in incerto divitiarum, sed in Deo vivo, qui praestat nobis omnia abundanter ad fruendum; bene faciant, divites sint in operibus bonis, facile tribuant, communicent, thesaurizent sibi fundamentum
bonum in futurum, ut adprehendant veram vitam.</span></p>
<p>Haec qui de suis divitiis faciebant, magnis sunt lucris levia damna solati plusque laetati ex his quae facile tribuendo tutius servaverunt quam contristati ex his quae timide retinendo facilius amiserunt. Hoc enim potuit in terra perire quod piguit inde transferre. Nam qui receperunt consilium Domini sui dicentis: <span class="italic">Nolite vobis condere thesauros in terra, ubi tinea et rubigo exterminant et ubi fures effodiunt et furantur; sed thesaurizate vobis thesaurum in caelo, quo fur non accedit neque tinea corrumpit; ubi enim est thesaurus tuus, illic erit et cor tuum,</span> tribulationis tempore 
probaverunt quam recte sapuerint non contemnendo
veracissimum praeceptorem et thesauri sui fidelissimum invictissimumque custodem. Nam si multi gavisi sunt ibi se habuisse divitias suas, quo contigit ut hostis non accederet, quanto certius et</p>
</section><notes></notes></section>