<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cruciari; non ut eas poenas vel numquam subeant vel aliquando finiant, sed ut eas mitiores quam merita sunt eorum levioresque patiantur. Sic enim et ira Dei manebit, et in ipsa ira sua miserationes suas non continebit. Quod quidem non ideo confirmo, quoniam non resisto.</p>
<p>Ceterum eos qui putant minaciter potius quam veraciter dictum: <span class="italic">Discedite a me, maledicti, in ignem aeternum, et: Ibunt isti in supplicium aeternum,</span> et: <span class="italic">Cruciabuntur in saecula saeculorum,</span> et: <span class="italic">Vermis eorum non morietur et ignis non extinguetur,</span> et cetera huius modi, non tam ego quam ipsa scriptura divina planissime
atque plenissime redarguit ac refellit. Ninevitae
quippe in hac vita egerunt paenitentiam et ideo fructuosam, velut in hoc agro seminantes in quo Deus voluit cum lacrimis seminari quod postea cum laetitia meteretur. Et tamen quis negabit quod Dominus praedixit in eis fuisse completum, nisi parum advertat quem ad modum peccatores Deus non solum iratus verum etiam miseratus evertat? Evertuntur enim peccatores duobus modis, aut sicut Sodomitae ut pro peccatis suis ipsi homines puniantur, aut sicut Ninevitae ut ipsa hominum peccata paenitendo
destruantur. Factum est ergo quod praedixit Deus: eversa est Nineve quae mala erat, et bona aedificata est quae non erat. Stantibus enim moenibus atque domibus eversa est civitas in perditis moribus. Ac sic, quamvis propheta fuerit contristatus






</p></section><notes></notes></section>