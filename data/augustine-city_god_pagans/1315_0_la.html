<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

videat non potuisse utrumque tunc dici a propheta qui missus fuerat terrere comminatione inminentis exitii civitatem? Cui si tertio die fuerat futurus interitus, non utique quadragensimo die; si autem quadragensimo, non utique tertio. Si ergo a me quaeritur quid horum Ionas dixerit, hoc puto potius quod legitur in Hebraeo: <span class="italic">Quadraginta dies, et Nineve evertetur.</span> Septuaginta quippe longe posterius interpretati aliud dicere potuerunt, quod tamen ad rem pertineret et in unum eundemque sensum, quamvis sub altera significatione, concurreret, admoneretque lectorem utraque auctoritate non spreta ab historia sese adtollere ad ea requirenda propter quae significanda historia ipsa conscripta est. Gesta sunt quippe illa in Nineve civitate, sed aliquid etiam significaverunt quod modum illius civitatis excedat, sicut gestum est quod ipse propheta in ventre ceti triduo fuit, et tamen alium significavit in profundo inferni triduo futurum, qui dominus est omnium prophetarum.</p>
<p>Quapropter si per illam civitatem recte accipitur ecclesia gentium prophetice figurata, eversa scilicet per paenitentiam ut qualis fuerat iam non esset, hoc quoniam per Christum factum est in ecclesia gentium, cuius illa Nineve figuram gerebat, sive per quadraginta
dies sive per triduum idem ipse significatus est Christus; per quadraginta scilicet, quia tot dies peregit
cum discipulis suis post resurrectionem et ascendit


</p></section><notes></notes></section>