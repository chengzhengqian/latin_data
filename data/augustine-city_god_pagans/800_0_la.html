<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in qua semper fuit, ipsa certe liberatio nova fit, cum de miseria liberatur in qua numquam fuit, et ipsa miseriae novitas in ea facta est quae numquam fuit. Haec autem novitas si non in rerum quae divina providentia gubernantur ordinem venit sed casu potius evenit, ubi sunt illi determinati dimensique circuitus, in quibus nulla nova fiunt sed repetuntur eadem quae fuerunt?</p>
<p>Si autem et haec novitas ab ordinatione providentiae
non excluditur, sive data sit anima sive lapsa sit, possunt fieri nova quae neque antea facta sint nec tamen a rerum ordine aliena sint. Et si potuit anima per inprudentiam facere sibi novam miseriam quae non esset inprovisa divinae providentiae ut hanc quoque in rerum ordine includeret et ab hac eam non inprovide liberaret, qua tandem temeritate humanae vanitatis audemus negare divinitatem facere posse res, non sibi, sed mundo novas, quas neque antea fecerit nec umquam habuerit inprovisas?</p>
<p>Si autem dicunt liberatas quidem animas ad miseriam non reversuras, sed, cum hoc fit in rebus, nihil novi fieri quoniam semper aliae atque aliae liberatae sunt et liberantur et liberabuntur, hoc certe concedunt, si ita est, novas animas fieri quibus sit et nova miseria et nova liberatio. Nam si antiquas eas esse dicunt et retrorsum sempiternas, ex quibus


</p></section><notes></notes></section>