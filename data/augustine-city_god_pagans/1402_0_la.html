<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

melius se habebunt, quia indomiti deterius se habuerunt; subditumque est, ut ista ratio firmaretur,
veluti a natura sumptum nobile exemplum atque dictum est: “Cur igitur Deus homini, animus imperat corpori, ratio libidini ceterisque vitiosis animi partibus?” Plane hoc exemplo satis edoctum est quibusdam esse utilem servitutem, et Deo quidem ut serviatur utile esse omnibus.</p>
<p>Serviens autem Deo animus recte imperat corpori, inque ipso animo ratio Deo Domino subdita recte imperat libidini vitiisque ceteris. Quapropter ubi homo Deo non servit, quid in eo putandum est esse iustitiae, quando quidem Deo non serviens nullo modo potest iuste animus corpori aut humana ratio vitiis imperare? Et si in homine tali non est ulla iustitia, procul dubio nec in hominum coetu qui ex hominibus talibus constat. Non est hic ergo iuris ille consensus qui hominum multitudinem populum facit, cuius res dicitur esse res publica. Nam de utilitate quid dicam cuius etiam communione sociatus coetus hominum, sicut sese habet ista definitio, populus nuncupatur? Quamvis enim, si diligenter adtendas, nec utilitas sit ulla viventium, qui vivunt impie, sicut vivit omnis qui non servit Deo servitque daemonibus, tanto magis impiis quanto magis sibi, cum sint inmundissimi
spiritus, tamquam diis sacrificari volunt; tamen quod de iuris consensu diximus satis esse arbitror unde appareat per hanc definitionem non esse populum, cuius res publica esse dicatur, in quo iustitia non est.</p>
</section><notes></notes></section>