<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">non supersunt in praesepibus boves.</span> Vidit eam gentem quae Christum fuerat occisura ubertatem copiarum spiritalium perdituram, quas per terrenam fecunditatem
more prophetico figuravit.</p>
<p>Et quia iram Dei talem propterea passa est illa gens, quia ignorans Dei iustitiam suam voluit constituere,
iste continuo: <span class="italic">Ego autem,</span> inquit, <span class="italic">in Domino exultabo, gaudebo in Deo salutari meo. Dominus Deus meus virtus mea, statuet pedes meos in consummationem; super excelsa inponet me, ut vincam in cantico eius,</span> illo scilicet cantico de quo similia quaedam dicuntur in psalmo: <span class="italic">Statuit super petram pedes meos et direxit gressus meos, et inmisit in os meum canticum novum, hymnum Deo nostro.</span> Ipse ergo vincit in cantico Domini, qui placet in eius laude, non sua, ut <span class="italic">qui gloriatur in Domino glorietur.</span> Melius autem mihi videntur quidam codices habere: <span class="italic">Gaudebo in Deo Iesu meo</span> quam hi, qui volentes id Latine ponere, nomen ipsum non posuerunt, quod est nobis amicius et dulcius nominare.</p>
</section><notes></notes></section>