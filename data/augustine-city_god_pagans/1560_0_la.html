<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cum spiritu non corpore sit in talibus visis, ita se tamen tunc similem suo corpori videt ut discernere omnino non possit. At vero gehenna illa, quod etiam stagnum ignis et sulphuris dictum est, corporeus
ignis erit et cruciabit corpora damnatorum, aut et hominum et daemonum solida hominum aeria daemonum, aut tantum hominum corpora cum spiritibus, daemones autem spiritus sine corporibus haerentes sumendo poenam, non inpertiendo vitam corporalibus ignibus. Unus quippe utrisque ignis erit, sicut Veritas dixit.</p>
<h3>XI</h3>
<span class="label"><span class="italic">An hoc ratio iustitiae habeat ut non sint extensiora poenarum tempora quam fuerint peccatorum.</span></span>
<p><span class="sc">Si</span> autem quidam eorum contra quos defendimus civitatem Dei iniustum putant ut pro peccatis quamlibet
magnis, parvo scilicet tempore perpetratis, poena quisque damnetur aeterna—quasi ullius id umquam iustitia legis adtendat ut tanta mora temporis quisque puniatur quanta mora temporis unde puniretur admisit. Octo genera poenarum in legibus esse scribit Tullius, damnum, vincla, verbera, talionem, ignominiam, exilium, mortem, servitutem—quid
horum est quod in breve tempus pro cuiusque peccati celeritate coartetur ut tanta vindicetur morula quanta deprehenditur perpetratum, nisi forte



</p></section><notes></notes></section>