<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XVII</h3>
<span class="label"><span class="italic">An in suo sexu resuscitanda atque mansura sint corpora feminarum.</span></span>
<p><span class="sc">Nonnulli</span> propter hoc, quod dictum est: <span class="italic">Donec occurramus omnes in virum perfectum, in mensuram aetatis plenitudinis Christi</span>, et: <span class="italic">Conformes imaginis filii Dei</span>, nec in sexu femineo resurrecturas feminas credunt, sed in virili omnes aiunt, quoniam Deus solum virum fecit ex limo, feminam ex viro. Sed mihi melius sapere videntur qui utrumque sexum resurrectum esse non dubitant. Non enim libido ibi erit quae confusionis est causa. Nam priusquam peccassent nudi erant et non confundebantur vir et femina. Corporibus ergo illis vitia detrahentur, natura servabitur. Non est autem vitium sexus femineus, sed natura, quae tunc quidem et a concubitu et a partu inmunis erit. Erunt tamen membra feminea non adcommodata usui veteri sed decori novo, quo non alliciatur aspicientis concupiscentia quae nulla erit, sed Dei laudetur sapientia atque clementia qui et quod non erat fecit et liberavit a corruptione quod fecit.</p>
<p>Ut enim in exordio generis humani de latere viri dormientis costa detracta femina fieret, Christum et




</p></section><notes></notes></section>