<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XIV</h3>
<span class="label"><span class="italic">De theologis poetis.</span></span>
<p><span class="sc">Per</span> idem temporis intervallum extiterunt poetae, qui etiam theologi dicerentur quoniam de diis carmina faciebant, sed talibus diis, qui licet magni homines, tamen homines fuerunt aut mundi huius quem verus Deus fecit elementa sunt aut in principatibus
et potestatibus pro voluntate Creatoris et suis meritis ordinati, et si quid de uno vero Deo inter multa vana et falsa cecinerint, colendo cum illo alios, qui dii non sunt, eisque exhibendo famulatum,
qui uni tantum debetur Deo, non ei utique rite servierunt nec a fabuloso deorum suorum dedecore
etiam ipsi se abstinere potueruntâ€”Orpheus, Musaeus, Linus. Verum isti theologi deos coluerunt, non pro diis culti sunt; quamvis Orpheum nescio quo modo infernis sacris vel potius sacrilegiis praeficere soleat civitas impiorum. Uxor autem regis Athamantis,
quae vocabatur Ino, et eius filius Melicertes praecipitio spontaneo in mari perierunt et opinione hominum in deos relati sunt, sicut alii homines eorum temporum, Castor et Pollux. Illam sane Melicertis matrem Leucothean Graeci, Matutam Latini vocaverunt,
utrique tamen putantes deam.</p>
</section><notes></notes></section>