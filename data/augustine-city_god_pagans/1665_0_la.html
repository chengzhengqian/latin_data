<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in mensuram corporis vel in mensuram staturae, sed <span class="italic">in mensuram aetatis plenitudinis Christi.</span></p>
<h3>XVI</h3>
<span class="label"><span class="italic">Qualis intellegenda sit sanctorum conformatio ad imaginem filii Dei.</span></span>
<p><span class="sc">Illud</span> etiam quod ait praedestinatos <span class="italic">conformes fieri imaginis filii Dei,</span> potest et secundum interiorem hominem intellegi, unde nobis alio loco dicit: <span class="italic">Nolite conformari huic saeculo, sed reformamini in novitate mentis vestrae;</span> ubi ergo reformamur, ne conformemur huic saeculo, ibi conformamur Dei filio. Potest et sic accipi ut, quem ad modum nobis ille mortalitate, ita nos illi efficiamur inmortalitate conformes, quod quidem et ad ipsam resurrectionem corporum pertinet. Si autem etiam in his verbis qua forma resurrectura sint corpora sumus admoniti, sicut illa mensura, ita et ista conformatio non quanti-tatis intellegenda est, sed aetatis. Resurgent itaque omnes tam magni corpore quam vel erant vel futuri erant aetate iuvenali; quamvis nihil oberit, etiamsi erit infantilis vel senilis corporis forma, ubi nec mentis nec ipsius corporis ulla remanebit infirmitas. Unde etiam si quis in eo corporis modo in quo defunctus est resurrecturum unumquemque contendit, non est cum illo laboriosa contradictione pugnandum.</p>
</section><notes></notes></section>