<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

mortem non hominum, sed ipsius sacerdotii de filiis Aaron. Quod autem sequitur ad illum iam pertinet sacerdotem cuius figuram gessit huic succedendo Samuel. Proinde quae sequuntur, de Christo Iesu novi testamenti vero sacerdote dicuntur: <span class="italic">Et suscitabo mihi sacerdotem fidelem, qui omnia quae in corde meo et quae in anima mea faciat; et aedificabo ei domum fidelem.</span> Ipsa est aeterna et superna Hierusalem. <span class="italic">Et transibit,</span> inquit, <span class="italic">coram christo meo omnibus diebus. Transibit</span> dixit “conversabitur”; sicut superius dixerat de domo Aaron: <span class="italic">Dixi: Domus tua et domus patris tui transibunt coram me in aeternum.</span> Quod autem ait: <span class="italic">Coram christo meo transibit,</span> de ipsa domo utique intellegendum est, non de illo sacerdote qui est Christus ipse mediator atque salvator. Domus ego eius coram illo transibit. Potest et <span class="italic">transibit</span> intellegi de morte ad vitam, <span class="italic">omnibus diebus,</span> quibus peragitur usque in finem saeculi huius ista mortalitas. Quod autem ait Deus: <span class="italic">Qui omnia quae in corde meo et quae in anima mea faciat</span> : non arbitremur habere animam Deum, cum sit conditor animae; sed ita hoc de Deo tropice, non proprie dicitur, sicut manus et pes et alia corporis membra. Et ne secundum hoc credatur homo in carnis huius effigie factus ad imaginem Dei, adduntur et alae, quas utique non habet homo, et dicitur Deo: <span class="italic">Sub umbra alarum tuarum proteges me</span> ;


</p></section><notes></notes></section>