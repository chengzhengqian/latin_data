<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

a cuius facie fugit caelum et terra, sed postea. Peracto quippe iudicio, tunc esse desinet hoc caelum et haec terra quando incipiet esse caelum novum et terra nova. Mutatione namque rerum, non omni modo interitu, transibit hic mundus. Unde et apostolus dicit: <span class="italic">Praeterit enim figura huius mundi, volo vos sine sollicitudine esse.</span> Figura ergo praeterit, non natura.</p>
<p>Cum ergo se Iohannes vidisse dixisset sedentem super thronum, cuius a facie, quod postea futurum est, fugit caelum et terra: <span class="italic">Et vidi</span>, inquit, <span class="italic">mortuos magnos et pusillos, et aperti sunt libri; et alius liber apertus est, qui est vitae uniuscuiusque; et iudicati sunt mortui ex ipsis scripturis librorum secundum facta sua.</span> Libros dixit esse apertos et librum; sed librum cuius modi non tacuit: <span class="italic">Qui est,</span> inquit, <span class="italic">vitae uniuscuiusque.</span> Ergo illi libri quos priore loco posuit intellegendi sunt sancti, et veteres et novi, ut in illis ostenderetur quae Deus fieri sua mandata iussisset; in illo autem qui est vitae uniuscuiusque, quid horum quisque non fecisset sive fecisset. Qui liber si carnaliter cogitetur, quis eius magnitudinem aut longitudinem valeat aestimare?
Aut quanto tempore legi poterit liber in quo scriptae sunt universae vitae universorum? An tantus angelorum numerus aderit quantus hominum erit, et vitam suam quisque ab angelo sibi adhibito audiet recitari? Non ergo unus liber erit omnium,



</p></section><notes></notes></section>