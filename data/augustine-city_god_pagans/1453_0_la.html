<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cum Christo nunc primum ecclesia in vivis et mortuis. <span class="italic">Propterea</span> enim, sicut dicit apostolus, <span class="italic">mortuus est Christus, ut et vivorum et mortuorum dominetur.</span> Sed ideo tantummodo martyrum animas commemoravit quia ipsi praecipue regnant mortui qui usque ad mortem pro veritate certarunt. Sed a parte totum etiam ceteros mortuos intellegimus pertinentes ad ecclesiam, quod est regnum Christi.</p>
<p>Quod vero sequitur: <span class="italic">Et si qui non adoraverunt bestiam nec imaginem eius neque acceperunt inscriptionem in fronte aut in manu sua</span>, simul de vivis et mortuis debemus accipere. Quae sit porro ista bestia, quamvis
sit diligentius requirendum, non tamen abhorret a fide recta ut ipsa impia civitas intellegatur et populus infidelium contrarius populo fideli et civitati Dei. Imago vero eius simulatio eius mihi videtur, in eis videlicet hominibus qui velut fidem profitentur et infideliter vivunt. Fingunt enim se esse quod non sunt, vocanturque non veraci effigie sed fallaci imagine Christiani. Ad eandem namque bestiam pertinent non solum aperte inimici nominis Christi et eius gloriosissimae civitatis sed etiam zizania quae de regno eius, quod est ecclesia, in fine saeculi colligenda sunt. Et qui sunt qui non adorant bestiam nec imaginem eius nisi qui faciunt quod ait apostolus: <span class="italic">Ne sitis iugum ducentes cum infidelibus?</span> “Non adorant” enim est non consentiunt, non subiciuntur; “neque




</p></section><notes></notes></section>