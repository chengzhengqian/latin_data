<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

diem, tenebras autem noctem; sed qualis illa sit lux et quo alternante motu qualemque vesperam et mane fecerit, remotum est a sensibus nostris, nec ita ut est intellegi a nobis potest, quod tamen sine ulla haesitatione credendum est. Aut enim aliqua lux corporea est, sive in superioribus mundi partibus longe a conspectibus nostris sive unde sol postmodum accensus est; aut lucis nomine significata est sancta civitas in sanctis angelis et spiritibus beatis, de qua dicit apostolus: <span class="italic">Quae sursum est Hierusalem, mater nostra aeterna in caelis</span> ; ait quippe et alio loco: <span class="italic">Omnes enim vos jilii lucis estis et filii diei; non sumus noctis neque tenebrarum</span> ; si tamen et vesperam diei huius et mane aliquatenus congruenter intellegere valeamus.</p>
<p>Quoniam scientia creaturae in comparatione scientiae Creatoris quodam modo vesperascit, itemque lucescit et mane fit cum et ipsa refertur ad laudem dilectionemque Creatoris; nec in noctem vergitur ubi non Creator creaturae dilectione relinquitur. Denique scriptura cum illos dies dinumeraret ex ordine, nusquam interposuit vocabulum noctis. Non enim ait alicubi: Facta est nox; sed: <span class="italic">Facta est vespera et factum est mane dies unus.</span> Ita dies secundus et ceteri. Cognitio quippe creaturae in se ipsa





</p></section><notes></notes></section>