<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

malis humana societas, quis enumerare valeat? Quis aestimare sufficiat? Audiant apud comicos suos hominem cum sensu atque consensu omnium hominum
dicere:</p>
<blockquote><p><span class="line">Duxi uxorem; quam ibi miseriam vidi! Nati filii,</span><span class="linebreak"></span>
<span class="line">Alia cura.</span><span class="linebreak"></span></p></blockquote>
<p class="noindent">Quid itidem illa quae in amore vitia commemorat idem Terentius, “iniuriae suspiciones, inimicitiae bellum, pax rursum”: nonne res humanas ubique impleverunt? nonne et in amicorum honestis amoribus
plerumque contingunt? nonne his usquequaque plenae sunt res humanae, ubi iniurias suspiciones, inimicitias bellum mala certa sentimus, pacem vero incertum bonum, quoniam corda eorum cum quibus eam tenere volumus ignoramus, et si hodie nosse possemus, qualia cras futura essent utique nesciremus.
Qui porro inter se amiciores solent esse vel debent quam qui una etiam continentur domo? Et tamen quis inde securus est, cum tanta saepe mala ex eorum occultis insidiis extiterint, tanto amariora quanto pax dulcior fuit quae vera putata est cum astutissime fingeretur?</p>
<p>Propter quod omnium pectora sic adtingit ut cogat in gemitum, quod ait Tullius: “Nullae sunt occultiores
insidiae quam hae quae latent in simulatione officii aut in aliquo necessitudinis nomine. Nam eum qui palam est adversarius facile cavendo vitare possis; hoc vero occultum intestinum ac domesticum malum non solum existit, verum etiam opprimit, antequam prospicere atque explorare potueris.”




</p></section><notes></notes></section>