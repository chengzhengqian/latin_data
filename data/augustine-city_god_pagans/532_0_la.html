<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h2><span class="ac">Liber IX</span></h2>
<h3>I</h3>
<span class="label"><span class="italic">Ad quem articulum disputatio praemissa pervenerit et quid discutiendum sit de residua quaestione.</span></span>
<p><span class="sc">Et</span> bonos et malos deos esse quidam opinati sunt; quidam vero de diis meliora sentientes tantum eis honoris laudisque tribuerunt ut nullum deorum malum credere auderent. Sed illi qui deos quosdam bonos, quosdam malos esse dixerunt, daemones quoque appellaverunt nomine deorum, quamquam et deos, sed rarius, nomine daemonum, ita ut ipsum Iovem, quem volunt esse regem ac principem ceterorum, ab Homero fateantur daemonem nuncupatum.</p>
<p>Hi autem qui omnes deos non nisi bonos esse adserunt et longe praestantiores eis hominibus qui perhibentur boni, merito moventur daemonum factis, quae negare non possunt, eaque nullo modo a diis, quos omnes bonos volunt, committi posse existimantes differentiam inter deos et daemones adhibere coguntur, ut quidquid eis merito displicet in operibus vel affectibus pravis quibus vim suam manifestant occulti spiritus, id credant esse daemonum, non


 
</p></section><notes></notes></section>