<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">sedandam corporum pestilentiam ludos sibi scaenicos exhiberi iubebant, pontifex autem propter animorum cavendam pestilentiam ipsam scaenam constitui prohibebat. Si aliqua luce mentis animum corpori praeponitis, eligite quem colatis! Neque enim et illa corporum pestilentia ideo conquievit quia populo bellicoso et solis antea ludis circensibus adsueto ludorum
scaenicorum delicata subintravit insania; sed astutia spirituum nefandorum praevidens illam pestilentiam iam fine debito cessaturam aliam longe graviorem, qua plurimum gaudet, ex hac occasione non corporibus, sed moribus curavit inmittere, quae animos miserorum tantis obcaecavit tenebris, tanta deformitate foedavit, ut etiam modo (quod incredibile forsitan erit, si a nostris posteris audietur) Romana urbe vastata, quos pestilentia ista possedit atque inde fugientes Carthaginem pervenire potuerunt, in theatris cotidie certatim pro histrionibus insanirent.</p>
<h3>XXXIII</h3>
<span class="label"><span class="italic">De vitiis Romanorum, quos patriae non correxit eversio.</span></span>
<p><span class="sc">O mentes</span> amentes! Quis est hic tantus non error, sed furor, ut exitium vestrum, sicut audivimus, plangentibus
orientalibus populis et maximis civitatibus in</p>
</section><notes></notes></section>