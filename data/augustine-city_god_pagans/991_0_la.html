<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Nam in quibusdam etiam codicibus Graecis tribus et uno Latino et uno etiam Syro inter se consentientibus inventus est Mathusalam sex annis ante diluvium fuisse defunctus.</p>
<h3>XIV</h3>
<span class="label"><span class="italic">De parilitate annorum, qui eisdem quibus nunc spatiis et in prioribus saeculis cucurrerunt.</span></span>
<p><span class="sc">Nunc</span> iam videamus quonam modo evidenter possit ostendi non tam breves ut illi decem unus esset noster, sed tantae prolixitatis annos quantae nunc habemus, quos utique circuitus conficit solis, in illorum hominum vita prolixissima conputatos. Sescentensimo nempe anno vitae Noe scriptum est factum esse diluvium. Cur ergo ibi legitur: <span class="italic">Et aqua diluvii facta est super terram sescentensimo anno in vita<a class="footnoteLink" href="#note_LCL414_486_1" id="target_note_LCL414_486_1"><sup>1</sup></a> Noe, secundi mensis, septima et vicensima mensis</span>, si annus ille minimus, quales decem faciunt unum nostrum, triginta sex habebat dies? Tantillus quippe annus, si antiquo more hoc nomen accepit, aut non habet menses, aut mensis eius est triduum ut habeat duodecim menses.</p>
<p>Quo modo igitur hic dictum est: <span class="italic">Sescentensimo anno, secundi mensis, septima et vicensima<a class="footnoteLink" href="#note_LCL414_486_2" id="target_note_LCL414_486_2"><sup>2</sup></a> mensis</span>, nisi quia tales quales nunc sunt etiam tunc erant menses?


</p></section><notes><section class="footnotes"><ul><li class="note" id="note_LCL414_486_1"><a class="footnoteCrossrefLink" href="#target_note_LCL414_486_1" title="Click to highlight in text"><sup class="lineRef">1</sup>in vita <span class="italic">V and a few other MSS.</span> (<span class="italic">cf. Septuagint:</span> ἐν τῇ
ζωῇ): vitae <span class="italic">many MSS., Vulg.</span></a></li><script type="text/javascript">document.getElementById('note_LCL414_486_1').style.display = "none";</script><li class="note" id="note_LCL414_486_2"><a class="footnoteCrossrefLink" href="#target_note_LCL414_486_2" title="Click to highlight in text"><sup class="lineRef">2</sup>vicesima die <span class="italic">some MSS.</span></a></li><script type="text/javascript">document.getElementById('note_LCL414_486_2').style.display = "none";</script></ul></section></notes></section>