<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

dixerunt: <span class="italic">Et finxit Deus hominem de limo terrae,</span> quoniam superius dictum fuerat: <span class="italic">Fons autem ascendebat
de terra et inrigabat omnem faciem terrae,</span> ut ex hoc limus intellegendus videretur, umore scilicet terraque
concretus. Ubi enim hoc dictum est, continuo sequitur: <span class="italic">Et formavit Deus hominem pulverem de terra,</span> sicut Graeci codices habent unde in Latinam linguam scriptura ipsa conversa est. Sive autem <span class="italic">formavit</span> sive <span class="italic">finxit</span> quis dicere voluerit, quod Graece dicitur ἔπλασεν, ad rem nihil interest; magis tamen proprie dicitur <span class="italic">finxit.</span> Sed ambiguitas visa est devitanda eis qui <span class="italic">formavit</span> dicere maluerunt, eo quod in Latina lingua illud magis obtinuit consuetudo, ut hi dicantur fingere qui aliquid mendacio simulante componunt.</p>
<p>Hunc igitur formatum hominem de terrae pulvere sive limo (erat enim pulvis umectus)—hunc, inquam, ut expressius dicam, sicut scriptura locuta est, <span class="italic">pulverem de terra</span> animale corpus factum esse docet apostolus cum animam accepit: “<span class="italic">Et factus est</span> iste <span class="italic">homo in animam viventem,</span>” id est, formatus iste pulvis factus est in animam viventem.</p>
<p>Iam, inquiunt, habebat animam alioquin non appellaretur
homo quoniam homo non est corpus solum vel anima sola sed qui et<a class="footnoteLink" href="#note_LCL414_238_1" id="target_note_LCL414_238_1"><sup>1</sup></a> anima constat et corpore.




</p></section><notes><section class="footnotes"><ul><li class="note" id="note_LCL414_238_1"><a class="footnoteCrossrefLink" href="#target_note_LCL414_238_1" title="Click to highlight in text"><sup class="lineRef">1</sup>ex <span class="italic">some MSS.</span></a></li><script type="text/javascript">document.getElementById('note_LCL414_238_1').style.display = "none";</script></ul></section></notes></section>