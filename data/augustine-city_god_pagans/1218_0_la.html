<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

premebatur, et sic adfligebatur non solum externis, verum et inter se civilibus bellis, ut certis existentibus causis misericordia Dei vel ira patesceret, donec eius indignatione crescente universa gens illa a Chaldaeis debellantibus non solum subverteretur in sedibus suis, sed etiam ex maxima sui parte transferretur in terras Assyriorum; prius illa pars, quae vocabatur Israel in tribubus decem; postea vero etiam Iudas, eversa Hierusalem et templo illo nobilissimo; in quibus terris per annos septuaginta captivum egit otium. Post quos inde dimissa templum quod eversum fuerat instauravit; et quam-vis plurimi eius in alienigenarum degerent terris, non habuit tamen deinceps duas regni partes et duos diversos in singulis partibus reges; sed in Hierusalem princeps eorum erat unus, atque ad Dei templum quod ibi erat omnes undique, ubicumque essent et undecumque possent, per certa tempora veniebant. Sed nec tunc eis hostes ex aliis gentibus expugnatoresque defuerunt; nam etiam Romanorum iam tributarios eos Christus invenit.</p>
<h3>XXIV</h3>
<span class="label"><span class="italic">De prophetis, qui vel apud Iudaeos postremi fuerunt, vel quos circa tempus nativitatis Ckristi evangelica prodit historia.</span></span>
<p><span class="sc">Toto</span> autem illo tempore, ex quo redierunt de Babylonia, post Malachiam, Aggaeum et Zachariam,
</p></section><notes></notes></section>