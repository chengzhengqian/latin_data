<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

atque haereticorum, quis aestimare sufficiat? Loquimur
enim nunc de natura mentis humanae qua ista vita mortalis ornatur, non de fide atque itinere veritatis
qua illa inmortalis adquiritur. Huius tantae naturae conditor cum sit utique Deus verus et summus, ipso cuncta quae fecit administrante et summam potestatem summamque habente iustitiam, numquam profecto in has miserias decidisset atque ex his praeter eos solos qui liberabuntur in aeternas esset itura, nisi nimis grande peccatum in homine primo, de quo ceteri exorti sunt, praecessisset.</p>
<p>Iam vero in ipso corpore, quamvis nobis sit cum beluis mortalitate commune multisque earum reperiatur
infirmius, quanta Dei bonitas, quanta providentia
tanti Creatoris apparet! Nonne ita sunt in eo loca sensuum et cetera membra disposita speciesque
ipsa ac figura et statura totius corporis ita modificata
ut ad ministerium animae rationalis se indicet factum? Non enim ut animalia rationis expertia prona esse videmus in terram ita creatus est homo, sed erecta in caelum corporis forma admonet eum quae sursum sunt sapere. Porro mira mobilitas, quae linguae ac manibus adtributa est, ad loquendum et scribendum apta atque conveniens et ad opera artium plurimarum officiorumque complenda, nonne satis ostendit quali animae ut serviret tale sit corpus adiunctum?</p>
<p>Quamquam et detractis necessitatibus operandi ita omnium partium congruentia numerosa sit et pulchra


</p></section><notes></notes></section>