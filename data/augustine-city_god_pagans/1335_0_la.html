<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

apud Antiochiam facere coeperat, nisi unius fidelissimi
et constantissimi iuvenis, qui multis ut torquerentur adprehensis per totum diem primus est tortus, inter ungulas cruciatusque psallentis libertatem atque hilaritatem miratus horruisset et in ceteris deformius erubescere timuisset. Postremo nostra memoria Valens, supradicti Valentiniani frater, Arrianus,<a class="footnoteLink" href="#note_LCL416_76_1" id="target_note_LCL416_76_1"><sup>1</sup></a> nonne magna persecutione per Orientis partes catholicam vastavit ecclesiam? Quale est autem non considerare ecclesiam per totum mundum fructificantem atque crescentem posse in aliquibus gentibus persecutionem pati a regibus, et quando in aliis non patitur? Nisi forte non est persecutio computanda, quando rex Gothorum in ipsa Gothia persecutus est Christianos crudelitate mirabili, cum ibi non essent nisi catholici, quorum plurimi martyrio coronati sunt, sicut a quibusdam fratribus, qui tunc illic pueri fuerant et se ista vidisse incunctanter recordabantur, audivimus? Quid modo in Perside? Nonne ita in Christianos ferbuit persecutio (si tamen iam quievit), ut fugientes inde nonnulli usque ad Romana oppida pervenerint? Haec atque huius modi mihi cogitanti non videtur esse definiendus numerus persecutionum quibus exerceri oportet ecclesiam. Sed rursus adfirmare aliquas futuras a regibus praeter illam novissimam, de qua nullus ambigit Christianus, non

</p></section><notes><section class="footnotes"><ul><li class="note" id="note_LCL416_76_1"><a class="footnoteCrossrefLink" href="#target_note_LCL416_76_1" title="Click to highlight in text"><sup class="lineRef">1</sup>Arrianus, MSS. But the name of the famous heresiarch was Arius.</a></li><script type="text/javascript">document.getElementById('note_LCL416_76_1').style.display = "none";</script></ul></section></notes></section>