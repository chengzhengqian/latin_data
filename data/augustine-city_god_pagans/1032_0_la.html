<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

scripsimus, negantem in Hebraeorum libris aliquid de Christo esse prophetatum. Et fieri quidem potest ut et nobis quispiam et alius alio exponat haec aptius, dum tamen ea quae dicuntur ad hanc de qua loquimur Dei civitatem in hoc saeculo maligno tamquam
in diluvio peregrinantem omnia referantur, si ab eius sensu qui ista conscripsit non vult longe aberrare
qui exponit.</p>
<p>Exempli gratia, velut si quispiam quod hic scriptum
est: <span class="italic">Inferiora bicamerata et tricamerata facies eam,</span> non quod ego in illo opere dixi velit intellegi, quia ex omnibus gentibus ecclesia congregatur, bicameratam
dictam propter duo genera hominum, circumcisionem
scilicet et praeputium, quos apostolus et alio modo dicit Iudaeos et Graecos, tricameratam vero eo quod omnes gentes de tribus filiis Noe post diluvium reparatae sunt. Sed aliud dicat aliquid quod a fidei regula non sit alienum. Nam quoniam non solas in inferioribus mansiones habere arcam voluit verum etiam in superioribus (et haec dixit bicamerata) et in superioribus superiorum (et haec appellavit tricamerata), ut ab imo sursum versus tertia consurgeret habitatio, possunt hic intellegi et tria illa quae commendat apostolus, fides, spes, caritas. Possunt etiam multo convenientius tres illae ubertates evangelicae, tricena, sexagena, centena,





</p></section><notes></notes></section>