<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sed singuli singulorum. Scriptura vero ista unum volens intellegi: <span class="italic">Et alius</span>, inquit, <span class="italic">liber apertus est.</span> Quaedam igitur vis est intellegenda divina qua fiet ut cuique opera sua, vel bona vel mala, cuncta in memoriam revocentur et mentis intuitu mira celeritate
cernantur ut accuset vel excuset scientia conscientiam
atque ita simul et omnes et singuli iudicentur.
Quae nimirum vis divina libri nomen accepit. In ea quippe quodam modo legitur quidquid ea faciente recolitur.</p>
<p>Ut autem ostendat qui mortui iudicandi sint, pusilli et magni, recapitulando dicit tamquam ad id rediens quod praeterierat potiusve distulerat: <span class="italic">Et exhibuit mortuos mare qui in eo erant, et mors et infernus reddiderunt mortuos quos in se habebant.</span> Hoc procul dubio prius factum est quam essent mortui iudicati, et tamen illud prius dictum est. Hoc est ergo quod dixi, recapitulando eum ad id redisse quod intermiserat.
Nunc autem ordinem tenuit, atque ut explicaretur ipse ordo, commodius etiam de iudicatis mortuis quod iam dixerat suo repetivit loco. Cum enim dixisset: <span class="italic">Et exhibuit mortuos mare qui in eo erant, et mors et infernus reddiderunt mortuos quos in se habebant:</span> mox addidit quod paulo ante posuerat: <span class="italic">Et iudicati sunt singuli secundum facta sua.</span> Hoc est enim quod supra dixerat: <span class="italic">Et iudicati sunt mortui secundum facta sua.</span></p>
</section><notes></notes></section>