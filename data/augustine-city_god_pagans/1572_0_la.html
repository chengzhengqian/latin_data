<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ipse aequaliter ardeat sed non aequali molestia sentiatur.</p>
<h3>XVII</h3>
<span class="label"><span class="italic">De his qui putant nullorum hominum poenas in aeternum esse mansuras.</span></span>
<p><span class="sc">Nunc</span> iam cum misericordibus nostris agendum esse video et pacifice disputandum, qui vel omnibus illis hominibus quos iustissimus iudex dignos gehennae
supplicio iudicabit, vel quibusdam eorum, nolunt credere poenam sempiternam futuram, sed post certi temporis metas pro cuiusque peccati quantitate longioris sive brevioris eos inde existimant liberandos. Qua in re misericordior profecto fuit Origenes, qui et ipsum diabolum atque angelos eius post graviora pro meritis et diuturniora supplicia ex illis cruciatibus eruendos et sociandos sanctis angelis credidit. Sed illum et propter hoc et propter alia nonnulla et maxime propter alternantes sine cessatione beatitudines
et miserias et statutis saeculorum intervallis ab istis ad illas atque ab illis ad istas itus ac reditus interminabiles non inmerito reprobavit ecclesia; quia et hoc quod misericors videbatur amisit faciendo sanctis veras miserias, quibus poenas luerent, et falsas beatitudines in quibus verum ac securum, hoc est sine timore certum, sempiterni boni gaudium non haberent.</p>
<p>Longe autem aliter istorum misericordia humano


</p></section><notes></notes></section>