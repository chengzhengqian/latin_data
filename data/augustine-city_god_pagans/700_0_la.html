<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">Quia non est veritas in eo.</span> Esset autem in eo, si in illa stetisset. Locutione autem dictum est minus usitata. Sic enim videtur sonare: <span class="italic">In veritate non stetit, quia veritas non est in eo,</span> tamquam ea sit causa ut in veritate non steterit quod in eo veritas non sit; cum potius ea sit causa ut in eo veritas non sit, quod in veritate non stetit. Ista locutio est et in psalmo: <span class="italic">Ego clamavi, quoniam exaudisti me Deus</span> ; cum dicendum fuisse videatur: Exaudisti me Deus, quoniam clamavi. Sed cum dixisset: “<span class="italic">Ego clamavi,</span>” tamquam ab eo quaereretur unde se clamasse monstraret, ab effectu exauditionis Dei clamoris sui ostendit affectum; tamquam diceret: “Hinc ostendo clamasse me, quoniam exaudisti me.”</p>
<h3>XV</h3>
<span class="label"><span class="italic">Quid sentiendum sit de eo quod dictum est: Ab initio diabolus peccat.</span></span>
<p><span class="sc">Illud</span> etiam quod ait de diabolo Iohannes: <span class="italic">Ab initio diabolus peccat</span>, non intellegunt, si natura talis est, nullo modo esse peccatum. Sed quid respondetur propheticis testimoniis, sive quod ait Esaias sub figurata persona principis Babyloniae diabolum notans: <span class="italic">Quo modo cecidit Lucifer, qui mane oriebatur</span> ;



</p></section><notes></notes></section>