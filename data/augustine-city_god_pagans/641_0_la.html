<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ut eos colamus tamquam nostros deos, sed cum eis et illorum et nostrum Deum; nec eis sacrificemus, sed cum ipsis sacrificium simus Deo.</p>
<p>Nullo itaque dubitante qui haec deposita maligna obstinatione considerat, omnes inmortales beati, qui nobis non invident—neque enim si inviderent, essent beati—, sed potius nos diligunt ut et nos cum ipsis beati simus, plus nobis favent, plus adiuvant quando unum Deum cum illis colimus, Patrem et Filium et Spiritum sanctum, quam si eos ipsos per sacrificia coleremus.</p>
<h3>XXVI</h3>
<span class="label"><span class="italic">De inconstantia Porphyrii inter confessionem veri Dei et cultum daemonum fluctuantis.</span></span>
<p><span class="sc">Nescio</span> quo modo, quantum mihi videtur, amicis suis theurgis erubescebat Porphyrius. Nam ista utcumque sapiebat, sed contra multorum deorum cultum non libere defendebat. Et angelos quippe alios esse dixit, qui deorsum descendentes hominibus theurgicis divina pronuntient; alios autem, qui in terris ea quae Patris sunt et altitudinem eius profunditatemque
declarent. Num igitur hos angelos, quorum ministerium est declarare voluntatem Patris, credendum est velle nos subdi nisi ei cuius nobis adnuntiant
voluntatem? Unde optime admonet etiam ipse Platonicus imitandos eos potius quam invocandos.
</p></section><notes></notes></section>