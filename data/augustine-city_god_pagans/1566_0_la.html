<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

in sempiternas poenas quae post illud iudicium sunt futurae qui post mortem sustinent temporales. Nam quibusdam quod in isto non remittitur remitti in futuro saeculo, id est, ne futuri saeculi aeterno supplicio puniantur, iam supra diximus.</p>
<h3>XIV</h3>
<span class="label"><span class="italic">De poenis temporalibus istius vitae, quibus subiecta est humana condicio.</span></span>
<p><span class="sc">Rarissimi</span> sunt autem qui nullas in hac vita, sed tantum post eam poenas luunt. Fuisse tamen aliquos, qui usque ad decrepitam senectutem ne levissimam quidem febriculam senserint quietamque duxerint vitam, et ipsi novimus et audivimus. Quamquam vita ipsa mortalium tota poena sit quia tota temptatio est, sicut sacrae litterae personant ubi scriptum est: <span class="italic">Numquid non temptatio est vita humana super terram?</span> Non enim parva poena est ipsa insipientia vel inperitia, quae usque adeo fugienda merito iudicatur ut per poenas doloribus plenas pueri cogantur quaeque artificia vel litteras discere. Ipsumque discere, ad quod poenis adiguntur, tam poenale est eis ut nonnumquam ipsas poenas per quas compelluntur discere malint ferre quam discere. Quis autem non exhorreat et mori eligat, si ei proponatur aut mors perpetienda aut rursus infantia? Quae quidem quod non a risu sed a fletu orditur



</p></section><notes></notes></section>