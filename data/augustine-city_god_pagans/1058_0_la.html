<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Nec sic loquitur angelis Deus, quo modo nos in vicem nobis vel Deo vel angelis, vel ipsi angeli nobis sive per illos Deus nobis, sed ineffabili suo modo; nobis autem hoc indicatur nostro modo. Dei quippe sublimior ante suum factum locutio ipsius sui facti est inmutabilis ratio, quae non habet sonum strepentem atque transeuntem sed vim sempiterne manentem et temporaliter operantem. Hac loquitur angelis sanctis, nobis autem aliter longe positis. Quando autem etiam nos aliquid talis locutionis interioribus auribus capimus, angelis propinquamus. Non itaque mihi adsidue reddenda ratio est in hoc opere de locutionibus Dei. Aut enim Veritas incommutabilis per se ipsam ineffabiliter
loquitur rationalis creaturae mentibus, aut per mutabilem creaturam loquitur, sive spiritalibus imaginibus nostro spiritui sive corporalibus vocibus corporis sensui.</p>
<p>Illud sane quod dictum est: <span class="italic">Et nunc non deficient ex illis omnia quae conati fuerint facere,</span> non dictum est confirmando sed tamquam interrogando, sicut solet a comminantibus dici, quem ad modum ait quidam:</p>
<blockquote><p><span class="line">Non arma expedient totaque ex urbe sequentur?</span><span class="linebreak"></span></p></blockquote>
<p class="noindent">Sic ergo accipiendum est tamquam dixerit: “Nonne omnia deficient ex illis quae conati fuerint facere?” Sed si ita dicatur, non exprimit comminantem. Verum propter tardiusculos addidimus particulam, id est “ne,” ut diceremus “nonne,” quoniam vocem pronuntiantis non possumus scribere.</p>
</section><notes></notes></section>