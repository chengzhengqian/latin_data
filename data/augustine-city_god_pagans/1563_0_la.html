<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>XII</h3>
<span class="label"><span class="italic">De magnitudine praevaricationis primae, ob quam aeterna poena omnibus debeatur qui extra gratiam fuerint Salvatoris.</span></span>
<p><span class="sc">Sed</span> poena aeterna ideo dura et iniusta sensibus videtur humanis quia in hac infirmitate moribundorum
sensuum deest ille sensus altissimae purissimaeque
sapientiae quo sentiri possit quantum nefas in illa prima praevaricatione commissum sit. Quanto enim magis homo fruebatur Deo, tanto maiore impietate dereliquit Deum; et factus est malo dignus aeterno qui hoc in se peremit bonum quod esse posset aeternum. Hinc est universa generis humani massa damnata, quoniam qui hoc primus admisit cum ea quae in illo fuerat radicata sua stirpe punitus est, ut nullus ab hoc iusto debitoque supplicio nisi misericordi et indebita gratia liberetur, atque ita dispertiatur genus humanum ut in quibusdam demonstretur quid valeat misericors gratia, in ceteris quid iusta vindicta. Neque enim utrumque demonstraretur
in omnibus, quia si omnes remanerent in poenis iustae damnationis, in nullo appareret misericors
gratia; rursus si omnes a tenebris transferrentur in lucem, in nullo appareret veritas<a class="footnoteLink" href="#note_LCL417_74_1" id="target_note_LCL417_74_1"><sup>1</sup></a> ultionis. In qua propterea multo plures quam in illa sunt, ut sic

</p></section><notes><section class="footnotes"><ul><li class="note" id="note_LCL417_74_1"><a class="footnoteCrossrefLink" href="#target_note_LCL417_74_1" title="Click to highlight in text"><sup class="lineRef">1</sup><span class="italic">The Benedictine editors have one MS. to support their reading</span> 
severitas.</a></li><script type="text/javascript">document.getElementById('note_LCL417_74_1').style.display = "none";</script></ul></section></notes></section>