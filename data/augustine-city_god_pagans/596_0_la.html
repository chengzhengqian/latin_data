<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

obtulit in passione pro nobis, ut tanti capitis corpus essemus, secundum formam servi. Hanc enim obtulit,
in hac oblatus est, quia secundum hanc mediator est, in hac sacerdos, in hac sacrificium est. Cum itaque nos hortatus esset apostolus ut exhibeamus corpora nostra hostiam vivam, sanctam, Deo placentem,
rationabile obsequium nostrum, et non conformemur
huic saeculo, sed reformemur in novitate mentis nostrae ad probandum quae sit voluntas Dei, quod bonum et bene placitum et perfectum, quod totum sacrificium nos ipsi sumus: <span class="italic">Dico enim</span>, inquit, <span class="italic">per gratiam Dei quae data est mihi, omnibus qui sunt in vobis, non plus sapere quam oportet sapere, sed sapere ad temperantiam; sicut unicuique Deus partitus est mensuram fidei. Sicut enim in uno corpore multa membra habemus, omnia autem membra non eosdem actus habent, ita multi unum corpus sumus in Christo; singuli autem alter alterius membra, habentes dona diversa secundum gratiam quae data est nobis.</span> Hoc est sacrificium
Christianorum: <span class="italic">multi unum corpus in Christo.</span> Quod etiam sacramento altaris fidelibus noto frequentat
ecclesia, ubi ei demonstratur quod in ea re quam offert, ipsa offeratur.</p>
</section><notes></notes></section>