<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">Nam quos vides petulanter et procaciter insultare servis Christi, sunt in eis plurimi qui illum interitum clademque non evasissent, nisi servos Christi se esse finxissent. Et nunc ingrata superbia atque impiissima
insania eius nomini resistunt corde perverso, ut sempiternis tenebris puniantur, ad quod nomen ore vel subdolo confugerunt, ut temporali luce fruerentur.</p>
<h3>II</h3>
<span class="label"><span class="italic">Quod nulla umquam bella ita gesta sint, ut victores propter deos eorum, quos vicerunt, parcerent victis.</span></span>
<p>Tot bella gesta conscripta sunt vel ante conditam Romam vel ab eius exortu et imperio; legant et proferant sic ab alienigenis aliquam captam esse civitatem, ut hostes qui ceperant parcerent eis quos ad deorum suorum templa confugisse compererant, aut aliquem ducem barbarorum praecepisse ut inrupto
oppido nullus feriretur qui in illo vel illo templo fuisset inventus. Nonne vidit Aeneas Priamum per aras</p>
<blockquote><p><span class="line">Sanguine foedantem quos ipse sacraverat ignes?</span><span class="linebreak"></span></p></blockquote>
<p class="noindent">
Nonne Diomedes et Ulixes</p>
<blockquote><p>
<span class="line indent8">caesis summae custodibus arcis</span><span class="linebreak"></span>
<span class="line">Corripuere sacram effigiem manibusque cruentis</span><span class="linebreak"></span>
<span class="line">Virgineas ausi divae contingere vittas?</span><span class="linebreak"></span></p></blockquote>
</section><notes></notes></section>