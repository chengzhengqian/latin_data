<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">vincula mea,</span> et hoc <span class="italic">in stupore mentis,</span> id est, mirabiliter. <span class="italic">Capita potentium movebuntur in ea,</span> in ea scilicet admiratione. <span class="italic">Adaperient morsus suos, sicut edens pauper absconse.</span> Potentes enim quidam Iudaeorum veniebant ad Dominum facta eius et verba mirati, et esurientes panem doctrinae manducabant absconse propter metum Iudaeorum, sicut eos prodidit evangelium.</p>
<p><span class="italic">Et inmisisti in mare equos tuos turbantes aquas multas,</span> quae nihil sunt aliud quam populi multi; non enim alii timore converterentur, alii furore persequerentur, nisi omnes turbarentur. <span class="italic">Observavi, et expavit venter meus a voce orationis labiorum meorum; et introiit tremor in ossa mea, et subtus me turbata est habitudo mea.</span> Intendit in ea quae dicebat, et ipsa sua est oratione perterritus, quam prophetice fundebat et in qua futura cernebat; turbatis enim populis multis vidit inminentes ecclesiae tribulationes; continuoque se membrum eius agnovit atque ait: <span class="italic">Requiescam in die tribulationis,</span> tamquam ad eos pertinens qui sunt <span class="italic">spe gaudentes, in tribulatione patientes. Ut ascendam,</span> 
inquit, <span class="italic">in populum peregrinationis meae,</span> recedens utique a populo maligno carnalis cognationis suae, non peregrinante in hac terra nec supernam patriam requirente. <span class="italic">Quoniam ficus,</span> inquit, <span class="italic">non adferet fructus, et non erunt nativitates in vineis; mentietur opus olivae, et campi non facient escam. Defecerunt ab esca oves, et</span>
</p></section><notes></notes></section>