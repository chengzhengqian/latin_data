<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Itemque illud in eodem libro, quod iam ante perstrinximus, cum ageremus de sterili quae peperit septem non nisi de Christo et ecclesia, mox ut fuerit pronuntiatum, consuevit intellegi ab eis qui Christum sapientiam Dei esse noverunt: <span class="italic">Sapientia aedificavit sibi domum et suffulsit columnas septem; immolavit suas victimas, miscuit in cratere vinum suum et paravit mensam suam. Misit servos suos convocans cum excellenti praedicatione ad craterem dicens: Quis est insipiens? Divertat ad me. Et inopibus sensu dixit: Venite, manducate de meis panibus et bibite vinum quod miscui vobis.</span> Hic certe agnoscimus Dei sapientiam, hoc est Verbum Patri coaeternum, in utero virginali domum sibi aedificasse corpus humanum et huic tamquam capiti membra ecclesiam subiunxisse, martyrum victimas immolasse, mensam in vino et panibus praeparasse, ubi apparet etiam sacerdotium secundum ordinem Melchisedech, insipientes et inopes sensu vocasse, quia, sicut dicit apostolus, <span class="italic">infirma huius mundi elegit ut confunderet fortia.</span> Quibus tamen infirmis quod sequitur dicit: <span class="italic">Derelinquite insipientiam ut vivatis, et quaerite prudentiam ut habeatis vitam.</span> Participem autem fieri mensae illius, ipsum est incipere habere vitam.</p>
<p>Nam et in alio libro, qui vocatur ecclesiastes, ubi ait: <span class="italic">Non est bonum homini, nisi quod manducabit et bibet,</span> quid credibilius dicere intellegitur quam quod






</p></section><notes></notes></section>