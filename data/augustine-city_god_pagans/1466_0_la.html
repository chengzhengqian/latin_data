<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3><span class="ac">XV</span></h3>
<span class="label"><span class="italic">Qui sint mortui quos ad iudicium exhibuit mare, vel quos mors et inferi reddiderunt.</span></span>
<p><span class="sc">Sed</span> qui sunt mortui quos exhibuit mare, qui in eo erant? Neque enim qui in mari moriuntur non sunt in inferno, aut corpora eorum servantur in mari, aut, quod est absurdius, mare habebat bonos mortuos et infernus malos. Quis hoc putaverit? Sed profecto convenienter quidam hoc loco mare pro isto saeculo positum accipiunt. Cum ergo et quos hic inveniet Christus in corpore constitutos simul significaret cum eis qui resurrecturi sunt iudicandos, etiam ipsos mortuos appellavit, et bonos, quibus dicitur: <span class="italic">Mortui enim estis, et vita vestra abscondita est cum Christo in Deo,</span> et malos, de quibus dicitur: <span class="italic">Sine mortuos sepelire mortuos suos.</span> Possunt mortui etiam propter hoc dici, quod mortalia gerunt corpora; unde apostolus: <span class="italic">Corpus quidem,</span> inquit, <span class="italic">mortuum est propter peccatum; spiritus autem vita est propter iustitiam,</span> utrumque in homine vivente atque in hoc corpore constituto esse demonstrans, et corpus mortuum et spiritum vitam. Nec tamen dixit corpus mortale, sed mortuum, quamvis
eadem paulo post etiam mortalia corpora, sicut usitatius vocantur, appellet. Hos ergo mortuos exhibuit
mare qui in eo erant, id est, exhibuit homines hoc saeculum quicumque in eo erant quia nondum obierant.</p>
<p><span class="italic">Et mors et infernus</span>, inquit, <span class="italic">reddiderunt mortuos, quos in se habebant.</span> Mare exhibuit, quia, sicut inventi





</p></section><notes></notes></section>