<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

inpetravit, exultanti praedicatione laudasse. Quid ergo sibi vult quod ait: <span class="italic">Arcum potentium fecit infirmum,
et infirmi praecincti sunt virtute; pleni panibus minorati sunt, et esurientes transierunt terram; quia sterilis peperit septem, et multa in filiis infirmata est?</span> Numquid septem ipsa pepererat, quamvis sterilis fuerit? Unicum habebat quando ista dicebat; sed nec postea septem peperit, sive sex, quibus septimus esset ipse Samuel, sed tres mares et duas faminas. Deinde in illo populo cum adhuc nemo regnaret, quod in extremo posuit: <span class="italic">Dat virtutem regibus nostris, et exaltabit cornum christi sui,</span> unde dicebat si non prophetabat?</p>
<p>Dicat ergo ecclesia Christi, civitas regis magni, gratia plena, prole fecunda, dicat quod tanto ante de se prophetatum per os huius piae matris agnoscit: <span class="italic">Confirmatum est cor meum in Domino, exaltatum est cornum meum in Deo meo.</span> Vere confirmatum cor et cornu vere exaltatum, quia non in se, sed in Domino Deo suo. <span class="italic">Dilatatum est super inimicos meos os meum;</span> quia et in angustiis pressurarum sermo Dei non est adligatus nec in praeconibus adligatis. <span class="italic">Laetata sum,</span> inquit, <span class="italic">in salutari tuo.</span> Christus est iste Iesus quem Simeon, sicut in evangelio legitur, senex amplectens parvum, agnoscens magnum, <span class="italic">Nunc,</span> inquit, <span class="italic">dimittis, Domine, servum tuum in pace, quoniam viderunt oculi</span>
</p></section><notes></notes></section>