<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">quaestione turbatum, unde et Figulus appellatus est. Dum enim rotam figuli vi quanta potuit intorsisset, currente illa bis numero de atramento tamquam uno eius loco summa celeritate percussit; deinde inventa sunt signa quae fixerat, desistente motu, non parvo intervallo in rotae illius extremitate distantia. “Sic,” inquit, “in tanta rapacitate caeli, etiamsi alter post alterum tanta celeritate nascatur quanta rotam bis ipse percussi, in caeli spatio plurimum est. Hinc sunt,” inquit, “quaecumque dissimillima perhibentur
in moribus casibusque geminorum.”</p>
<p>Hoc figmentum fragilius est quam vasa quae illa rotatione finguntur. Nam si tam multum in caelo interest quod constellationibus conprehendi non potest ut alteri geminorum hereditas obveniat, alteri non obveniat, cur audent ceteris qui gemini non sunt, cum inspexerint eorum constellationes, talia pronuntiare quae ad illud secretum pertinent quod nemo potest conprehendere et momentis adnotare nascentium? Si autem propterea talia dicunt in aliorum genituris, quia haec ad productiora spatia temporum pertinent; momenta vero illa partium minutarum quae inter se gemini possunt habere nascentes rebus minimis tribuuntur de qualibus mathematici non solent consuli (quis enim consulat quando sedeat, quando deambulet, quando vel quid prandeat?), numquid ista dicimus quando in moribus</p>
</section><notes></notes></section>