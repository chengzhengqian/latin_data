<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Iudas enim cum se occidit, sceleratum hominem occidit, et tamen non solum Christi, verum etiam suae mortis reus finivit hanc vitam, quia licet propter suum scelus alio suo scelere occisus est. Cur autem homo, qui mali nihil fecit, sibi malefaciat et se ipsum interficiendo
hominem interficiat innocentem, ne alium patiatur nocentem, atque in se perpetret peccatum proprium, ne in eo perpetretur alienum?</p>
<h3>XVIII</h3>
<span class="label"><span class="italic">De aliena violentia et libidine, quam in oppresso corpore mens invita perpetitur.</span></span>
<p><span class="sc">At</span> enim, ne vel aliena polluat libido, metuitur. Non polluet, si aliena erit; si autem polluet, aliena non erit. Sed cum pudicitia virtus sit animi comitemque
habeat fortitudinem, qua potius quaelibet mala tolerare quam malo consentire decernit, nullus autem magnanimus et pudicus in potestate habeat, quid de sua carne fiat, sed tantum quid adnuat mente vel renuat, quis eadem sana mente putaverit perdere se pudicitiam, si forte in adprehensa et oppressa carne sua exerceatur et expleatur libido non sua?</p>
<p>Si enim hoc modo pudicitia perit, profecto pudicitia
virtus animi non erit, nec pertinebit ad ea bona quibus bene vivitur, sed in bonis corporis numerabitur, qualia sunt vires pulchritudo sana valetudo ac si quid</p>
</section><notes></notes></section>