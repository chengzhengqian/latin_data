<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h2><span class="ac">Liber XIX</span></h2>
<h3><span class="ac">I</span></h3>
<span class="label"><span class="italic">Quod in quaestione quam de finibus bonorum et malorum philosophica disputatio ventilavit ducentas octoginta et octo sectas esse posse Varro perspexerit.</span></span>
<p><span class="sc">Quoniam</span> de civitatis utriusque, terrenae scilicet et caelestis, debitis finibus deinceps mihi video disputandum, prius exponenda sunt, quantum operis huius terminandi ratio patitur, argumenta mortalium quibus
sibi ipsi beatitudinem facere in huius vitae infelicitate
moliti sunt, ut ab eorum rebus vanis spes nostra quid differat, quam Deus nobis dedit, et res ipsa, hoc est vera beatitudo, quam dabit, non tantum auctoritate divina sed adhibita etiam ratione, qualem propter infideles possumus adhibere, clarescat. De finibus enim bonorum et malorum multa et multipliciter
inter se philosophi disputarunt, quam quaestionem
maxima intentione versantes invenire conati sunt quid efficiat hominem beatum. Illud enim est finis boni nostri propter quod appetenda sunt cetera, ipsum autem propter se ipsum; et illud finis mali propter quod vitanda sunt cetera, ipsum autem propter
se ipsum. Finem boni ergo nunc dicimus, non
</p></section><notes></notes></section>