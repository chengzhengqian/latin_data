<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

secundum carnem, sed secundum spiritum plurium filiorum, congruentius harenae multitudini comparatur,
potest hic intellegi utriusque rei facta promissio. Sed ideo diximus quod non evidenter appareat, quia et illius gentis unius multitudo, quae secundum carnem nata est ex Abraham per eius nepotem Iacob, in tantum crevit ut paene omnes partes orbis impleverit. Et ideo potuit et ipsa secundum hyperbolen harenae multitudini comparari, quia et haec sola innumera est homini.</p>
<p>Terram certe illam solam significatam quae appellata
est Chanaan ambigit nemo. Sed quod dictum est: <span class="italic">Tibi dabo eam et semini tuo usque in saeculum,</span> potest movere nonnullos, si <span class="italic">usque in saeculum</span> intellegant
‘in aeternum.’ Si autem <span class="italic">saeculum</span> hoc loco sic accipiant quem ad modum fideliter tenemus initium futuri saeculi a fine praesentis ordiri nihil eos movebit; quia, etsi expulsi sunt Israelitae de Hierosolymis, manent tamen in aliis civitatibus terrae Chanaan, et usque in finem manebunt; et universa terra illa cum a Christianis inhabitatur, etiam ipsum semen est Abrahae.</p>
</section><notes></notes></section>