<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

corporalem, inter cetera maxime numero annorum mille permoti sunt, tamquam oporteret in sanctis eo modo velut tanti temporis fieri sabbatismum, vacatione
scilicet sancta post labores annorum sex milium ex quo creatus est homo et magni illius peccati merito in huius mortalitatis aerumnas de paradisi felicitate dimissus est, ut, quoniam scriptum est: <span class="italic">Unus dies apud Dominum sicut mille anni, et mille anni sicut dies unus</span>, sex annorum milibus tamquam sex diebus impletis,
sequatur velut septimus sabbati in annis mille postremis, ad hoc scilicet sabbatum celebrandum resurgentibus sanctis.</p>
<p>Quae opinio esset utcumque tolerabilis, si aliquae deliciae spiritales in illo sabbato adfuturae sanctis per Domini praesentiam crederentur. Nam etiam nos hoc opinati fuimus aliquando. Sed cum eos qui tunc resurrexerint dicant inmoderatissimis carnalibus epulis vacaturos, in quibus cibus sit tantus ac potus ut non solum nullam modestiam teneant sed modum quoque ipsius incredulitatis excedant, nullo modo ista possunt nisi a carnalibus credi. Hi autem qui spiritales sunt istos ista credentes χιλιαστὰς appellant Graeco vocabulo, quos verbum e verbo exprimentes nos possemus miliarios noncupare. Eos autem longum est refellere ad singula; sed potius quem ad modum scriptura haec accipienda sit iam debemus ostendere.</p>
<p>Ait ipse Dominus Iesus Christus: <span class="italic">Nemo potest introire
in domum fortis et vasa eius eripere, nisi prius alligaverit fortem</span>, diabolum volens intellegi fortem




</p></section><notes></notes></section>