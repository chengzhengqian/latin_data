<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">moribus quibusdam velut electis sacratis suis? Quod si ita est, hoc ipso callidior advertenda est et convincenda
malitia spirituum noxiorum.</p>
<p>Tanta enim vis est probitatis et castitatis, ut omnis vel paene omnis eius laude moveatur humana natura, nec usque adeo sit turpitudine vitiosa, ut totum sensum honestatis amiserit. Proinde malignitas daemonum, nisi alicubi <span class="italic">se</span>, quem ad modum scriptum in nostris litteris novimus, <span class="italic">transfiguret in angelos lucis</span>, non implet negotium deceptionis. Foris itaque populis celeberrimo strepitu impietas impura circumsonat,
et intus paucis castitas simulata vix sonat; praebentur propatula pudendis et secreta laudandis; decus latet et dedecus patet; quod malum geritur omnes convocat spectatores, quod bonum dicitur vix aliquos invenit auditores, tamquam honesta erubescenda
sint et inhonesta glorianda. Sed ubi hoc nisi in daemonum templis? Ubi nisi in fallaciae diversoriis? Illud enim fit ut honestiores, qui pauci sunt, capiantur; hoc autem, ne plures, qui sunt turpissimi, corrigantur.</p>
<p>Ubi et quando sacrati Caelestis audiebant castitatis praecepta, nescimus; ante ipsum tamen delubrum, ubi simulacrum illud locatum conspiciebamus, universi undique confluentes et ubi quisque poterat stantes</p>
</section><notes></notes></section>