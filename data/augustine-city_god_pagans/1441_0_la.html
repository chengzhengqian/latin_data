<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

omnia sua dimittenti et eum sequenti promisit dicens: <span class="italic">Accipiet in hoc saeculo centuplum</span>, quod exponens quodam
modo apostolus ait: <span class="italic">Quasi nihil habentes, et omnia possidentes</span>, quia et ante iam dictum erat: <span class="italic">Fidelis hominis totus mundus divitiarum est</span>, quanto magis mille pro universitate ponuntur, ubi est soliditas
ipsius denariae quadraturae? Unde nec illud melius intellegitur quod in psalmo legitur: <span class="italic">Memor fuit in saeculum testamenti sui verbi quod mandavit in mille generationes</span>, id est in omnes.</p>
<p><span class="italic">Et misit illum,</span> inquit, <span class="italic">in abyssum;</span> utique diabolum misit in abyssum, quo nomine significata est multitudo
innumerabilis impiorum quorum in malignitate adversus ecclesiam Dei multum profunda sunt corda, non quia ibi diabolus ante non erat, sed ideo illuc dicitur missus quia exclusus a credentibus plus coepit impios possidere. Plus namque possidetur a diabolo qui non solum est alienatus a Deo verum etiam gratis odit servientes Deo. <span class="italic">Et clusit</span>, inquit, <span class="italic">et signavit super eum ut non seduceret iam gentes donec finiantur mille anni. Clausit super eum</span> dictum est “interdixit ei ne posset exire,” id est vetitum transgredi. <span class="italic">Signavit</span> autem, quod addidit, significasse mihi videtur quod occultum esse voluit qui pertineant ad partem diaboli, et qui non pertineant. Hoc quippe in saeculo isto prorsus latet, quia et qui videtur stare, utrum sit casurus, et qui videtur iacere, utrum sit surrecturus, incertum est.</p>
</section><notes></notes></section>