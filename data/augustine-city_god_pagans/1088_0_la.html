<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

atque inde ire in Aegyptum famis necessitate conpulsus
est. Ubi uxorem suam dixit sororem, nihil mentitus; erat enim et hoc, quia propinqua erat sanguine; sicut etiam Loth eadem propinquitate, cum fratris eius esset filius, frater eius est dictus. Itaque uxorem tacuit, non negavit, coniugis tuendam pudicitiam committens Deo et humanas insidias
cavens ut homo; quoniam, si periculum quantum
caveri poterat non caveret, magis temptaret Deum quam speraret in Deum. De qua re contra calumniantem Faustum Manichaeum satis diximus. Denique factum est quod de Domino praesumpsit Abraham. Nam Pharao rex Aegypti, qui eam sibi uxorem acceperat, graviter adflictus marito reddidit. Ubi absit ut credamus alieno concubitu fuisse pollutam, quia multo est credibilius hoc Pharaonem facere adflictionibus magnis non fuisse permissum.</p>
<h3>XX</h3>
<span class="label"><span class="italic">De secessione Loth et Abrahae, quae illis salva caritate conplacuit.</span></span>
<p><span class="sc">Reverso</span> igitur Abraham ex Aegypto in locum unde venerat, tunc Loth fratris filius ab illo in terram Sodomorum salva caritate discessit. Divites quippe facti erant pastoresque multos pecorum



</p></section><notes></notes></section>