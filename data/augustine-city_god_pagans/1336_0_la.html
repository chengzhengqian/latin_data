<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

minoris est temeritatis. Itaque hoc in medio relinquimus neutram partem quaestionis huius astruentes sive destruentes, sed tantummodo ab adfirmandi quodlibet horum audaci praesumptione revocantes.</p>
<h3><span class="ac">LIII</span></h3>
<span class="label"><span class="italic">De tempore novissimae persecutionis nulli hominum revelato.</span></span>
<p><span class="sc">Illam</span> sane novissimam persecutionem, quae ab Antichristo futura est, praesentia sua extinguet ipse Iesus. Sic enim scriptum est, quod eum <span class="italic">interficiet spiritu oris sui et evacuabit inluminatione praesentiae suae.</span> Hic quaeri solet: Quando istud erit? Inportune omnino. Si enim hoc nobis nosse prodesset, a quo melius quam ab ipso Deo magistro interrogantibus discipulis diceretur? Non enim siluerunt inde apud eum, sed a praesente quaesierunt dicentes: <span class="italic">Domine, si hoc tempore repraesentabis regnum Israel?</span> At ille: <span class="italic">Non est, inquit, vestrum scire tempora, quae Pater posuit in sua potestate.</span> Non utique illi de hora vel die vel anno, sed de tempore interrogaverant, quando istud accepere responsum. Frustra igitur annos qui remanent
huic saeculo computare ac definire conamur, cum hoc scire non esse nostrum ex ore Veritatis audiamus; quos tamen alii quadringentos, alii quingentos, alii etiam mille ab ascensione Domini usque ad eius ultimum adventum compleri posse dixerunt. Quem ad modum autem quisque eorum astruat



</p></section><notes></notes></section>