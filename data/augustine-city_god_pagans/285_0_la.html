<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">sed omnium conexionem seriemque causarum, qua fit omne quod fit, fati nomine appellant, non multum cum eis de verbi controversia laborandum atque certandum est, quando quidem ipsum causarum ordinem et quandam conexionem Dei summi tribuunt voluntati et potestati, qui optime et veracissime creditur et cuncta scire antequam fiant et nihil inordinatum relinquere; a quo sunt omnes potestates, quamvis ab illo non sint omnium voluntates. Ipsam itaque praecipue Dei summi voluntatem, cuius potestas insuperabiliter per cuncta porrigitur, eos appellare fatum sic probatur. Annaei Senecae sunt, nisi fallor, hi versus:</p>
<blockquote><p><span class="line">Duc, summe pater altique dominator poli,</span><span class="linebreak"></span>
<span class="line">Quocumque placuit, nulla parendi mora est.</span><span class="linebreak"></span>
<span class="line">Adsum impiger: fac nolle, comitabor gemens</span><span class="linebreak"></span>
<span class="line">Malusque patiar, facere quod licuit bono.</span><span class="linebreak"></span>
<span class="line">Ducunt volentem fata, nolentem trahunt.</span><span class="linebreak"></span></p></blockquote>
<p class="noindent">Nempe evidentissime hoc ultimo versu ea fata appellavit, quam supra dixerat summi patris voluntatem; cui paratum se oboedire dicit, ut volens ducatur, ne nolens trahatur; quoniam scilicet</p>
<blockquote><p><span class="line">Ducunt volentem fata, nolentem trahunt.</span><span class="linebreak"></span></p></blockquote>
</section><notes></notes></section>