<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

talio? Id enim agit, ut hoc patiatur quisque quod fecit. Unde illud est legis: <span class="italic">Oculum pro oculo, dentem pro dente.</span> Fieri enim potest ut tam brevi tempore quisque amittat oculum severitate vindictae quam tulit ipse alteri inprobitate peccati. Porro autem si alienae feminae osculum infixum rationis sit verbere vindicare, nonne qui illud puncto temporis fecerit incomparabili horarum spatio verberatur et suavitas voluptatis exiguae diuturno dolore punitur? Quid, in vinculis numquid tamdiu quisque iudicandus est esse debere quamdiu fecit unde meruit alligari, cum iustissime annosas poenas servus in compedibus pendat qui verbo aut ictu celerrime transeunte vel lacessivit dominum vel plagavit? Iam vero damnum, ignominia, exilium, servitus cum plerumque sic infliguntur ut nulla venia relaxentur, nonne pro huius vitae modo similia poenis videntur aeternis? Ideo quippe aeterna esse non possunt, quia nec ipsa vita quae his plectitur porrigitur in aeternum. Et tamen peccata quae vindicantur longissimi temporis poenis brevissimo tempore perpetrantur, nec quisquam
extitit qui censeret tam cito nocentium finienda esse tormenta quam cito factum est vel homicidium vel adulterium vel sacrilegium vel quodlibet aliud scelus non temporis longitudine sed iniquitatis et impietatis magnitudine metiendum. Qui vero pro aliquo grandi crimine morte multatur, numquid mora qua occiditur quae perbrevis est eius supplicium leges aestimant, et non quod eum in sempiternum auferunt



</p></section><notes></notes></section>