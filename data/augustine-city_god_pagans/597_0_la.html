<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<h3>VII</h3>
<span class="label"><span class="italic">Quod sanctorum angelorum ea sit in nos dilectio ut nos non suos, sed unius veri Dei velint esse cultores.</span></span>
<p><span class="sc">Merito</span> illi in caelestibus sedibus constituti inmortales
et beati, qui creatoris sui participatione congaudent,
cuius aeternitate firmi, cuius veritate certi, cuius munere sancti sunt, quoniam nos mortales et miseros ut inmortales beatique simus misericorditer diligunt, nolunt nos sibi sacrificari, sed ei cuius et ipsi nobiscum sacrificium se esse noverunt. Cum ipsis enim sumus una civitas Dei, cui dicitur in psalmo: <span class="italic">Gloriosissima dicta sunt de te, civitas Dei</span> ; cuius pars in nobis peregrinatur, pars in illis opitulatur.
De illa quippe superna civitate, ubi Dei voluntas intellegibilis atque incommutabilis lex est, de illa superna quodam modo curia—geritur namque ibi cura de nobis—ad nos ministrata per angelos sancta illa scriptura descendit ubi legitur: <span class="italic">Sacrificans diis eradicabitur, nisi Domino soli.</span> Huic scripturae, huic legi, praeceptis talibus tanta sunt adtestata miracula ut satis appareat cui nos sacrificari velint inmortales ac beati, qui hoc nobis volunt esse quod sibi.</p>
</section><notes></notes></section>