<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

et iusti recte caelum appellantur, nimirum hoc est quod ait apostolus: <span class="italic">Simul cum illis rapiemur in nubibus in obviam Christo in aera.</span> Nam secundum litterae superficiem, quo modo advocatur caelum sursum, quasi possit esse nisi sursum? Quod autem adiunctum
est: <span class="italic">Et terram discernere populum suum,</span> si tantummodo subaudiatur <span class="italic">advocabit</span>, id est advocabit et terram, nec subaudiatur <span class="italic">sursum,</span> hunc videtur habere sensum secundum rectam fidem, ut caelum intellegatur
in eis qui cum illo iudicaturi sunt, et terra in eis qui iudicandi sunt, ut <span class="italic">advocabit caelum sursum</span> non hic intellegamus “rapiet in aera,” sed “in iudiciarias eriget sedes.” Potest et illud intellegi <span class="italic">advocabit caelum sursum</span> “advocabit angelos in supernis et excelsis
locis, cum quibus descendat ad faciendum iudicium”;
advocabit <span class="italic">et terram,</span> id est homines in terra utique iudicandos. Si autem utrumque subaudiendum
est, cum dicitur <span class="italic">et terram,</span> id est et <span class="italic">advocabit</span> et <span class="italic">sursum,</span> ut iste sit sensus, “Advocabit caelum sursum,
et terram advocabit sursum,” nihil melius intellegi
existimo quam omnes qui rapientur in obviam Christo in aera, sed caelum dictum propter animas, terram propter corpora.</p>
<p><span class="italic">Discernere</span> porro <span class="italic">populum suum,</span> quid est nisi per iudicium separare bonos a malis, tamquam oves ab haedis? Deinde conversio sermonis ad angelos facta est: <span class="italic">Congregate illi iustos eius;</span> profecto enim per


</p></section><notes></notes></section>