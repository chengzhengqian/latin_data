<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">purgata et aliena. Hoc si ita esset, numquam theatricas turpitudines in eorum honorem quisquam celebrandas esse censeret, numquam eas ipsi dii praeciperent sibimet exhiberi. Sed ideo nihil pudet ad obsequium deorum talia gerere in theatris quia similia geruntur in templis.</p>
<p>Denique cum memoratus auctor civilem theologian a fabulosa et naturali tertiam quandam sui generis distinguere conaretur, magis eam ex utraque temperatam
quam ab utraque separatam intellegi voluit. Ait enim ea, quae scribunt poetae, minus esse quam ut populi sequi debeant; quae autem philosophi, plus quam ut ea vulgum scrutari expediat. “Quae sic abhorrent,” inquit, “ut tamen ex utroque genere ad civiles rationes adsumpta sint non pauca. Quare quae erunt communia, una cum propriis civilibus scribemus; e quibus maior societas debet esse nobis cum philosophis quam cum poetis.” Non ergo nulla cum poetis. Et tamen alio loco dicit de generationibus
deorum magis ad poetas quam ad physicos fuisse populos inclinatos. Hic enim dixit quid fieri debeat, ibi quid fiat. Physicos dixit utilitatis causa scripsisse, poetas delectationis. Ac per hoc ea quae a poetis conscripta populi sequi non debent,</p>
</section><notes></notes></section>