<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

incurvum est? His enim verbis translatis a corpore vitia intelleguntur animorum.</p>
<p>Ista de psalmis, hoc est de prophetia regis David, satis dicta sint, ut aliquis modus sit. Ignoscant autem qui haec legunt et cuncta illa noverunt, et de his quae fortasse firmiora me praetermisisse vel intellegunt vel existimant non querantur.</p>
<h3>XX</h3>
<span class="label"><span class="italic">De regno ac merito David et de filio ipsius Salomone eaque prophetia, quae ad Christum pertinens invenitur vel in eis libris qui scriptis ipsius copulantur, vel in eis quos ipsius esse non dubium est.</span></span>
<p><span class="sc">Regnavit</span> ergo David in terrena Hierusalem, filius caelestis Hierusalem, divino multum testimonio praedicatus, quia et delicta eius tanta pietate superata sunt per saluberrimam paenitendi humilitatem ut prorsus inter eos sit de quibus ipse ait: <span class="italic">Beati quorum remissae sunt iniquitates et quorum tecta sunt peccata.</span> Post hunc regnavit eidem populo universo Salomon filius eius qui, ut supra dictum est, patre suo vivo coepit regnare. Hic bonis initiis malos exitus habuit. Quippe secundae res quae sapientium animos fatigant magis huic offuerunt quam profuit ipsa sapientia, etiam nunc et deinceps memorabilis




</p></section><notes></notes></section>