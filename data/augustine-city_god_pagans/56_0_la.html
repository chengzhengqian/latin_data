<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p class="noindent">faciat, si iussit cuius non licet iussa contemnere; tantummodo videat utrum divina iussio nullo nutet incerto. Nos per aurem conscientiam convenimus, occultorum nobis iudicium non usurpamus. Nemo <span class="italic">scit quid agatur in homine nisi spiritus hominis, qui in ipso est.</span></p>
<p>Hoc dicimus, hoc asserimus, hoc modis omnibus adprobamus, 
neminem spontaneam mortem sibi inferre debere velut fugiendo molestias temporales, ne incidat
in perpetuas; neminem propter aliena peccata, ne hoc ipso incipiat habere gravissimum proprium, quem non polluebat alienum; neminem propter sua peccata praeterita, propter quae magis hac vita opus est, ut possint paenitendo sanari; neminem velut desiderio vitae melioris, quae post mortem speratur, quia reos suae mortis melior post mortem vita non suscipit.</p>
<h3>XXVII</h3>
<span class="label"><span class="italic">An propter declinationem peccati mors spontanea adpetenda sit.</span></span>
<p><span class="sc">Restat</span> una causa, de qua dicere coeperam, qua utile putatur ut se quisque interficiat, scilicet ne in peccatum inruat vel blandiente voluptate vel dolore saeviente. Quam causam si voluerimus admittere, eo usque progressa perveniet ut hortandi sint homines</p>
</section><notes></notes></section>