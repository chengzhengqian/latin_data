<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ad Omnipotentis nos referre potentiam, sed aliquo exemplo persuaderi sibi flagitant. Quibus si respondebimus
esse animalia profecto corruptibilia, quia mortalia, quae tamen in mediis ignibus vivant, nonnullum etiam genus vermium in aquarum calidarum
scaturrigine reperiri quarum fervorem nemo inpune contrectat, illos autem non solum sine ulla sui laesione ibi esse, sed extra esse non posse, aut nolunt credere, si ostendere non valemus, aut si valuerimus sive oculis demonstrare res ipsas sive per testes idoneos edocere, non satis esse hoc ad exemplum rei de qua quaestio est eadem infidelitate contendent, quia haec animalia nec semper vivunt et in illis fervoribus sine doloribus vivunt; suae quippe naturae convenientibus vegetantur illis, non cruciantur elementis; quasi non incredibilius sit vegetari quam cruciari talibus rebus. Mirabile est enim dolere in ignibus et tamen vivere, sed mirabilius vivere in ignibus nec dolere. Si autem hoc creditur, cur non et illud?</p>
<h3>III</h3>
<span class="label"><span class="italic">An consequens sit ut corporeum dolorem sequatur carnis interitus.</span></span>
<p><span class="sc">Sed</span> nullum est, inquiunt, corpus, quod dolere possit nec possit mori. Et hoc unde scimus? Nam de corporibus quis certus est daemonum, utrum in eis
</p></section><notes></notes></section>