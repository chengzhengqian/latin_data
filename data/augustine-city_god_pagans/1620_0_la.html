<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

consuevimus et hoc sumus, illud vero nondum sumus nec aliquando adhuc vidimus? Nam profecto sobria ratione consulta mirabilioris esse divini operis reperitur incorporalibus corporalia quodam modo attexere quam licet diversa, quia illa caelestia ista terrestria, tamen corpora et corpora copulare.</p>
<h3>V</h3>
<span class="label"><span class="italic">De resurrectione carnis, quam quidam mundo credente non credunt.</span></span>
<p><span class="sc">Sed</span> hoc incredibile fuerit aliquando: ecce iam credidit mundus sublatum terrenum Christi corpus in caelum. Resurrectionem carnis et ascensionem in supernas sedes, paucissimis remanentibus atque stupentibus vel doctis vel indoctis, iam crediderunt et docti et indocti. Si rem credibilem crediderunt, videant quam sint stolidi qui non credunt; si autem res incredibilis credita est, etiam hoc utique incredibile
est, sic creditum esse quod incredibile est. Haec igitur duo incredibilia, resurrectionem scilicet nostri corporis in aeternum et rem tam incredibilem mundum esse crediturum, idem Deus, antequam vel unum eorum fieret, ambo futura esse praedixit. Unum duorum incredibilium iam factum videmus, ut quod erat incredibile crederet mundus. Cur id quod reliquum est desperatur, ut etiam hoc veniat quod incredibile credidit mundus, sicut iam venit
</p></section><notes></notes></section>