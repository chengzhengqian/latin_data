<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

artibus fiunt, ut ea qui nesciunt opinentur esse divina—unde factum est, ut in quodam templo lapidibus magnetibus in solo et camera proportione magnitudinis positis simulacrum ferreum aeris illius medio inter utrumque lapidem ignorantibus quid sursum esset ac deorsum, quasi numinis potestate penderet, quale aliquid etiam in illa lucerna Veneris de lapide asbesto ab artifice fieri potuisse iam diximus—si magorum opera, quos nostra scriptura veneficos et incantatores vocat, in tantum daemones extollere potuerunt ut congruere hominum sensibus sibi nobilis poeta videretur, de quadam femina quae tali arte polleret dicens:</p>
<blockquote><p><span class="line">Haec se carminibus promittit solvere mentes</span><span class="linebreak"></span>
<span class="line">Quas velit, ast aliis duras inmittere curas,</span><span class="linebreak"></span>
<span class="line">Sistere aquam fluviis et vertere sidera retro;</span><span class="linebreak"></span>
<span class="line">Nocturnosque ciet manes: mugire videbis</span><span class="linebreak"></span>
<span class="line">Sub pedibus terram et descendere montibus ornos:</span><span class="linebreak"></span></p></blockquote>
<p class="noindent">quanto magis Deus potens est facere quae infidelibus sunt incredibilia, sed illius facilia potestati; quando quidem ipse lapidum aliarumque vim rerum et hominum ingenia, qui ea miris utuntur modis, angelicasque naturas omnibus terrenis potentiores animantibus condidit, universa mirabilia mirabili vincente virtute et operandi iubendi sinendique sapientia, utens omnibus tam mirabiliter quam creavit.</p>
</section><notes></notes></section>