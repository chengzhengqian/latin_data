<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

solito tamquam praeterita narrantur, quae futura prophetabantur; quoniam, quae ventura erant, iam in praedestinatione et praescientia Dei velut facta erant.<a class="footnoteLink" href="#note_LCL415_330_1" id="target_note_LCL415_330_1"><sup>1</sup></a> <span class="italic">Inimici, inquit, mei dixerunt mala mihi: Quando morietur et peribit nomen eius? Et si ingrediebatur ut videret, vana locutum est cor eius, congregavit iniquitatem ipsi. Egrediebantur foras et loquebantur simul in unum. Adversus me susurrabant omnes inimici mei, adversus me cogitabant mala mihi. Verbum iniquum disposuerunt adversus me: Numquid qui dormit non adiciet ut resurgat?</span> Hic certe its posita sunt verba haec ut nihil aliud dixisse intellegatur quam si diceret: “Numquid qui moritur, non adiciet ut revivescat?” Superiora quippe demonstrant mortem ipsius cogitasse et disposuisse inimicos eius, et hoc actum esse per eum qui ingrediebatur ut videret, et egrediebatur ut proderet. Cui autem hic non ocurrat ex discipulo eius factus traditor Iudas?</p>
<p>Quia ergo facturi erant quod moliebantur, id est occisuri erant eum, ostendens illos vana malitia frustra occisuros resurrecturum sic adiecit hunc versum, velut diceret: “Quid agitis vani? quod vestrum scelus est, meus somnus erit”: <span class="italic">Numquid qui dormit non adiciet ut resurgat?</span> Et tamen eos tam magnum nefas non inpune facturos consequentibus indicat versibus dicens: <span class="italic">Etenim homo pacis meae, in quem speravi, qui edebat panes meos, ampliavit super me calcaneum,</span> hoc est conculcavit me. <span class="italic">Tu autem,</span> inquit, <span class="italic">Domine, miserere mei et resuscita me, et reddam illis.</span>
</p></section><notes><section class="footnotes"><ul><li class="note" id="note_LCL415_330_1"><a class="footnoteCrossrefLink" href="#target_note_LCL415_330_1" title="Click to highlight in text"><sup class="lineRef">1</sup><span class="italic">Some manuscripts add</span> quia certa erant, <span class="italic">which is probably an intrusive gloss.</span></a></li><script type="text/javascript">document.getElementById('note_LCL415_330_1').style.display = "none";</script></ul></section></notes></section>