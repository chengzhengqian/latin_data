<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

a poetis inducitur inimica virtutibus et caelum petentibus viris fortibus invida.</p>
<p>Sed rursus ei succumbit infeliciter ceditque Vergilius,
ut, cum apud eum illa dicat:</p>
<blockquote><p><span class="line">Vincor ab Aenea,</span><span class="linebreak"></span></p></blockquote>
<p class="noindent">ipsum Aenean admoneat Helenus quasi consilio religioso et dicat:</p>
<blockquote><p><span class="line">Iunoni cane vota libens, dominamque potentem</span><span class="linebreak"></span>
<span class="line">Supplicibus supera donis.</span><span class="linebreak"></span></p></blockquote>
<p class="noindent">Ex qua opinione Porphyrius, quamvis non ex sua sententia, sed ex aliorum, dicit bonum deum vel genium non venire in hominem nisi malus fuerit ante placatus; tamquam fortiora sint apud eos numina mala quam bona, quando quidem mala inpediunt adiutoria bonorum nisi eis placata dent locum, malisque nolentibus bona prodesse non possunt; nocere autem mala possunt, non sibi valentibus resistere bonis. Non est ista verae veraciterque sanctae religionis via; non sic Iunonem, hoc est aerias potestates piorum virtutibus invidentes, nostri martyres vincunt. Non omnino, si dici usitate posset, heroes nostri supplicibus donis, sed virtutibus divinis Heran superant. Commodius quippe Scipio Africanus est cognominatus quod virtute Africam vicerit, quam si hostes donis placasset ut parcerent.</p>
</section><notes></notes></section>