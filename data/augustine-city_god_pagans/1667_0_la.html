<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

ecclesiam tali facto iam tunc prophetari oportebat. Sopor quippe ille viri mors erat Christi, cuius exanimis in cruce pendentis latus lancea perforatum est atque inde sanguis et aqua defluxit, quae sacramenta esse novimus quibus aedificatur ecclesia. Nam hoc etiam verbo scriptura usa est, ubi non legitur “formavit” aut “finxit,” sed: <span class="italic">Aedificavit eam in mulierem;</span> unde et apostolus aedificationem dicit corporis Christi, quod est ecclesia. Creatura est ergo Dei femina sicut vir. Sed ut de viro fieret unitas commendata, ut autem illo modo fieret, Christus ut dictum est et ecclesia figurata est. Qui ergo utrumque sexum instituit utrumque restituet.</p>
<p>Denique ipse Iesus interrogatus a Sadducaeis, qui negabant resurrectionem, cuius septem fratrum erit uxor quam singuli habuerunt, dum quisque eorum vellet defuncti semen sicut lex praeceperat excitare: <span class="italic">Erratis</span>, inquit, <span class="italic">nescientes scripturas, neque virtutem Dei.</span> Et cum locus esset ut diceret: “De qua enim me interrogatis, vir erit etiam ipsa, non mulier,” non hoc dixit, sed dixit: <span class="italic">In resurrectione enim neque nubent neque uxores ducent, sed sunt sicut angeli Dei in caelo</span>—aequales utique angelis inmortalitate ac felicitate, non carne, sicut nec resurrectione qua non indiguerunt angeli, quoniam nec mori potuerunt. Nuptias ergo Dominus futuras esse negavit in resurrectione, non feminas. Et ibi negavit ubi talis quaestio vertebatur ut eam negato sexu muliebri celeriore facilitate dissolveret, si eum ibi praenosceret






</p></section><notes></notes></section>