<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

intellexerunt, id est prophetae, in quibus erat et ipse Moyses; sic enim cor patrum convertetur ad filios, cum intellegentia patrum perducetur ad intellegentiam filiorum; <span class="italic">et cor filiorum ad patres eorum,</span> dum in id quod senserunt illi consentiunt et isti; ubi Septuaginta dixerunt: <span class="italic">Et cor hominis ad proximum suum.</span> Sunt enim inter se valde proximi patres et filii.</p>
<p>Quamquam in verbis septuaginta interpretum, qui prophetice interpretati sunt, potest alius sensus idemque lectior inveniri, ut intellegatur Helias cor Dei Patris conversurus ad Filium; non utique agendo ut Pater diligat Filium, sed docendo quod Pater diligat Filium; ut et Iudaei, quem prius oderant, diligant eundem, qui noster est, Christum. Iudaeis enim nunc aversum cor habet Deus a Christo nostro, quia hoc putant. Eis ergo tunc cor eius convertetur ad Filium, cum ipsi converso corde didicerint dilectionem
Patris in Filium. Quod vero sequitur: <span class="italic">Et cor hominis ad proximum suum,</span> id est, convertet Helias et cor hominis ad proximum suum, quid melius intellegitur quam cor hominis ad hominem Christum? Cum enim sit in forma Dei Deus noster, formam servi accipiens esse dignatus est etiam proximus noster. Hoc ergo faciet Helias. <span class="italic">Ne forte, inquit, veniam et percutiam terram penitus.</span> Terra sunt enim qui terrena sapiunt, sicut Iudaei carnales usque nunc; ex quo


</p></section><notes></notes></section>