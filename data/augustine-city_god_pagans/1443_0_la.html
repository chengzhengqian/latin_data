<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">gentes donec finiantur mille anni</span>, quasi postea sit seducturus eas dumtaxat gentes, ex quibus praedestinata
constat ecclesia, a quibus seducendis illo est vinculo claustroque prohibitus. Sed aut illa locutione
dictum est quae in scripturis aliquotiens invenitur,
qualis est in psalmo: <span class="italic">Sic oculi nostri ad Dominum Deum nostrum donec misereatur nostri</span>, neque enim, cum misertus fuerit, non erunt oculi servorum eius ad Dominum Deum suum; aut certe iste est ordo verborum: <span class="italic">Et clausit et signavit super eum donec finiantur mille anni</span>, quod vero interposuit: <span class="italic">Ut non seduceret iam gentes,</span> ita se habet ut ab huius ordinis conexione sit liberum et seorsus intellegendum, velut si post adderetur, ut sic se haberet tota sententia: <span class="italic">Et clausit et signavit super eum donec finiantur mille anni, ut non seduceret iam gentes;</span> id est, ideo clausit donec finiantur mille anni, ut non seduceret iam gentes.</p>
<h3><span class="ac">VIII</span></h3>
<span class="label"><span class="italic">De alligatione et solutione diaboli.</span></span>
<p><span class="italic"><span class="sc">Post</span> haec</span>, inquit, <span class="italic">oportet eum solvi brevi tempore.</span> Si hoc est diabolo ligari et includi, ecclesiam non posse seducere, haec ergo erit solutio eius, ut possit? Absit; numquam enim ab illo ecclesia seducetur praedestinata


</p></section><notes></notes></section>