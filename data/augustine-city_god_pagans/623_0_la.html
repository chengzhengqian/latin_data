<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

quae nubes cum moveretur, castra movebantur, et ubi staret, castra ponebantur.</p>
<p>Reddita sunt autem illi legi magni miraculi testimonia
praeter ista quae dixi, et praeter voces quae ex illius arcae loco edebantur. Nam cum terram promissionis intrantibus eadem arca transiret, Iordanes
fluvius ex parte superiore subsistens et ex inferiore decurrens et ipsi et populo siccum praebuit transeundi locum. Deinde civitatis, quae prima hostilis occurrit more gentium deos plurimos colens, septiens eadem arca circumacta muri repente ceciderunt,
nulla manu oppugnati, nullo ariete percussi. Post haec etiam cum iam in terra promissionis essent et eadem arca propter eorum peccata fuisset ab hostibus capta, hi qui ceperant in templo eam dei sui, quem prae ceteris colebant, honorifice conlocarunt
abeuntesque clauserunt, apertoque postridie simulacrum cui supplicabant invenerunt conlapsum deformiterque confractum. Deinde ipsi prodigiis acti deformiusque puniti arcam divini testimonii populo unde ceperant reddiderunt. Ipsa autem redditio qualis fuit! Inposuerunt eam plaustro eique iuvencas a quibus vitulos sugentes abstraxerant subiunxerunt et eas quo vellent ire siverunt, etiam





</p></section><notes></notes></section>