<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

magni huius regis eiusque reginae. Ad ipsos enim veniens et ab eis Christus occisus magis aliorum factus est, quos non vidit in carne. Unde per cuiusdam psalmi prophetiam dicit ipse rex noster: <span class="italic">Erues me de contradictionibus populi, constitues me in caput gentium. Populus quem non cognovi servivit mihi; in obauditu auris obaudivit mihi.</span> Populus ergo iste gentium, quem non cognovit Christus praesentia corporali, in quem tamen Christum sibi adnuntiatum credidit, ut merito de illo diceretur: <span class="italic">In obauditu auris obaudivit mihi,</span> quia fides ex auditu est—iste, inquam, populus additus veris et carne et fide Israelitis civitas est Dei, quae ipsum quoque secundum carnem peperit Christum, quando in solis illis Israelitis fuit. Inde quippe erat virgo Maria, in qua carnem Christus, ut homo esset, adsumpsit.</p>
<p>De qua civitate psalmus alius ait: <span class="italic">Mater Sion, dicet homo, et homo natus est in ea, et ipse fundavit eam Altissimus.</span> Quis est iste Altissimus nisi Deus? Ac per hoc Christus Deus, antequam in illa civitate per Mariam fieret homo, ipse in patriarchis et prophetis fundavit eam. Cum igitur huic reginae civitati Dei tanto ante dictum sit per prophetiam, quod iam videmus impletum: <span class="italic">Pro patribus tuis nati sunt tibi filii, constitues eos principes super omnem terram</span>—ex filiis quippe eius per omnem terram sunt praepositi et patres eius, cum confiteantur ei populi concurrentes ad eam confessionem laudis aeternae in saeculum saeculi—procul dubio quidquid hic tropicis




</p></section><notes></notes></section>