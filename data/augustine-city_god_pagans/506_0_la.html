<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sententiam quidem Platonis, qua noluit deos per impiam licentiam poetarum falsis criminibus infamari, ignotam diis esse voluerint, suam vero nequitiam, qua ludos scaenicos amant quibus illa deorum dedecora celebrantur prodere non erubuerint vel timuerint.</p>
<p>Horum quattuor quae interrogando proposui, quodlibet eligant et in quolibet eorum quantum mali de diis bonis opinentur adtendant.</p>
<p>Si enim primum elegerint, confessuri sunt non licuisse diis bonis habitare cum bono Platone, quando eorum iniurias prohibebat, et habitasse cum daemonibus
malis, quando eorum iniuriis exultabant, cum dii boni hominem bonum longe a se positum non nisi per malos daemones nossent, quos vicinos nosse non possent.</p>
<p>Si autem secundum elegerint et utrumque occultatum
a daemonibus dixerint, ut dii omnino nescirent et Platonis religiosissimam legem et daemonum sacrilegam delectationem, quid in rebus humanis per internuntios daemones dii nosse utiliter possunt, quando illa nesciunt quae in honorem bonorum deorum religione bonorum hominum contra libidinem malorum daemonum decernuntur?</p>
</section><notes></notes></section>