<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

etiam litterario monumenta suorum dogmatum reliquerunt facile quis invenerit inter quos cuncta quae sensere conveniant; quod ostendere hoc opere longum est.</p>
<p>Quis autem sectae cuiuslibet auctor sic est in hac daemonicola civitate adprobatus ut ceteri inprobarentur
qui diversa et adversa senserunt? Nonne apud Athenas et Epicurei clarebant, adserentes res humanas ad deorum curam non pertinere, et Stoici qui contraria sentientes eas regi atque muniri diis adiutoribus et tutoribus disputabant? Unde miror cur Anaxagoras reus factus sit quia solem dixit esse lapidem ardentem negans utique deum, cum in eadem civitate gloria floruerit Epicurus vixeritque securus non solum solem vel ullum siderum deum esse non credens sed nec Iovem nec ullum deorum omnino in mundo habitare contendens ad quem preces hominum supplicationesque perveniant.</p>
<p>Nonne ibi Aristippus, in voluptate corporis summum
bonum ponens, ibi Antisthenes, virtute animi potius hominem fieri beatum adseverans, duo philosophi nobiles et ambo Socratici, in tam diversis atque inter se contrariis finibus vitae summam locantes, quorum etiam ille fugiendam iste administrandam sapienti dicebat esse rem publicam, ad suam quisque sectam sectandam discipulos congregabat?</p>
<p>Nempe palam in conspicua et notissima porticu, in gymnasiis, in hortulis, in locis publicis ac privatis
</p></section><notes></notes></section>