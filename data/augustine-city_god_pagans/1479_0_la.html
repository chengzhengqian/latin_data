<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Alius ergo sic, alius autem sic apostoli obscura verba coniectat; quod tamen eum dixisse non dubium est: non veniet ad vivos et mortuos iudicandos
Christus nisi prius venerit ad seducendos in anima mortuos adversarius eius Antichristus, quamvis
ad occultum iam iudicium Dei pertineat quod ab illo seducentur. <span class="italic">Praesentia</span> quippe <span class="italic">eius erit</span>, sicut dictum est, <span class="italic">secundum operationem satanae in omni virtute
et signis et prodigiis mendacii et in omni seductione iniquitatis his qui pereunt.</span> Tunc enim solvetur satanas et per illum Antichristum in omni sua virtute mirabiliter
quidem sed mendaciter operabitur. Quae solet ambigi utrum propterea dicta sint signa et prodigia
mendacii, quoniam mortales sensus per phantasmata
decepturus est ut quod non facit facere videatur, an quia illa ipsa, etiamsi erunt vera prodigia, ad mendacium pertrahent credituros non ea potuisse nisi divinitus fieri, virtutem diaboli nescientes, maxime quando tantam quantam numquam habuit acceperit potestatem. Non enim quando de caelo ignis cecidit et tantam familiam cum tantis gregibus pecorum sancti Iob uno impetu absumpsit et turbo inruens et domum deiciens filios eius occidit, phantasmata
fuerunt; quae tamen fuerunt opera satanae, cui Deus dederat hanc potestatem.</p>
<p>Propter quid horum ergo dicta sint prodigia et signa mendacii, tunc potius apparebit. Sed propter quodlibet horum dictum sit, seducentur eis signis atque prodigiis qui seduci merebuntur, <span class="italic">pro eo quod dilectionem</span>, inquit, <span class="italic">veritatis non receperunt ut salvi</span>
</p></section><notes></notes></section>