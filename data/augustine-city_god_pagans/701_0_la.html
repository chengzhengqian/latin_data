<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

sive quod Hiezechiel: <span class="italic">In deliciis paradisi Dei fuisti, omni lapide pretioso ornatus es?</span> Ubi intellegitur fuisse aliquando sine peccato. Nam expressius ei paulo post dicitur: <span class="italic">Ambulasti in diebus tuis sine vitio.</span> Quae si aliter convenientius intellegi nequeunt, oportet etiam illud quod dictum est: <span class="italic">In veritate non stetit</span>, sic accipiamus quod in veritate fuerit, sed non permanserit; et illud quod <span class="italic">ab initio diabolus peccat</span>, non ab initio ex quo creatus est peccare putandus est, sed ab initio peccati, quod ab ipsius superbia coeperit esse peccatum.</p>
<p>Nec illud quod scriptum est in libro Iob, cum de diabolo sermo esset: <span class="italic">Hoc est initium figmenti Domini, quod fecit ad inludendum ab angelis suis</span>—cui consonare videtur et psalmus ubi legitur: <span class="italic">Draco hic, quem finxisti ad inludendum ei</span>—sic intellegendum est ut existimemus talem ab initio creatum cui ab angelis inluderetur, sed in hac poena post peccatum ordinatum. Initium ergo eius figmentum est Domini; non enim est ulla natura etiam in extremis infimisque



</p></section><notes></notes></section>