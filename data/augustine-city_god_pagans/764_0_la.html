<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
malam fuerit, quaerat cur eam fecerit, utrum quia natura est, an quia ex nihilo facta est, et inveniet voluntatem malam non ex eo esse incipere quod natura est, sed ex eo quod de nihilo facta natura<a class="footnoteLink" href="#note_LCL414_32_1" id="target_note_LCL414_32_1"><sup>1</sup></a> est. Nam si natura causa est voluntatis malae, quid aliud cogimur dicere nisi a bono fieri malum et bonum esse causam mali, si quidem a natura bona fit voluntas mala? Quod unde fieri potest, ut natura bona, quamvis mutabilis, antequam habeat voluntatem malam, faciat aliquid mali, hoc est ipsam voluntatem malam?</p>
<h3>VII</h3>
<span class="label"><span class="italic">Causam efficientem malae voluntatis non esse quaerendam.</span></span>
<p><span class="sc">Nemo</span> igitur quaerat efficientem causam malae voluntatis; non enim est efficiens sed deficiens quia nec illa effectio sed defectio. Deficere namque ab eo quod summe est ad id quod minus est, hoc est incipere habere voluntatem malam. Causas porro defectionum istarum, cum efficientes non sint, ut dixi, sed deficientes, velle invenire tale est ac si quisquam velit videre tenebras vel audire silentium, quod tamen utrumque nobis notum est, neque illud nisi per oculos neque hoc nisi per aures, non sane in

</p></section><notes><section class="footnotes"><ul><li class="note" id="note_LCL414_32_1"><a class="footnoteCrossrefLink" href="#target_note_LCL414_32_1" title="Click to highlight in text"><sup class="lineRef">1</sup>natura <span class="italic">bracketed by Welldon.</span></a></li><script type="text/javascript">document.getElementById('note_LCL414_32_1').style.display = "none";</script></ul></section></notes></section>