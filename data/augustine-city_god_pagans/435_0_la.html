<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Si dea terra non esset, manus ei homines operando inferrent ut semina consequerentur per illam, non et sibi saeviendo ut semina perderent propter illam; si dea non esset, ita fecunda fieret manibus alienis ut non cogeret hominem sterilem fieri manibus suis. Iam quod in Liberi sacris honesta matrona pudenda virilia coronabat spectante multitudine, ubi rubens et sudans, si est ulla frons in hominibus, adstabat forsitan et maritus, et quod in celebratione nuptiarum super Priapi scapum nova nupta sedere iubebatur, longe contemptibiliora atque leviora sunt prae ista turpitudine crudelissima vel crudelitate turpissima, ubi daemonicis ritibus sic uterque sexus inluditur ut neuter suo vulnere perimatur. Ibi fascinatio timetur agrorum, hic membrorum amputatio non timetur. Ibi sic dehonestatur novae nuptae verecundia ut non solum fecunditas, sed nec virginitas adimatur; hic ita amputatur virilitas ut nec convertatur in feminam nec vir relinquatur.</p>
<h3>XXV</h3>
<span class="label"><span class="italic">Quam interpretationem de abscisione Attidis Graecorum sapientium doctrina reppererit.</span></span>
<p><span class="sc">Et</span> Attis ille non est commemoratus nec eius ab isto interpretatio requisita est, in cuius dilectionis</p>
</section><notes></notes></section>