<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

cum legimus eos quorum auctoritati resultare fas non est, ibi sunt intellegendae<a class="footnoteLink" href="#note_LCL414_298_1" id="target_note_LCL414_298_1"><sup>1</sup></a> ubi rectus sensus alium exitum non potest invenire, sicut ista sunt quae exempli gratia partim ex propheta, partim ex evangelio commemoravimus. Quis enim nescit impios
exultare laetitia? Et tamen: <span class="italic">Non est gaudere impiis, dicit Dominus.</span> Unde nisi quia gaudere aliud est quando proprie signateque hoc verbum ponitur? Item quis negaverit non recte praecipi hominibus ut quaecumque ab aliis sibi fieri cupiunt, haec eis et ipsi faciant, ne se invicem turpitudine inlicitae voluptatis oblectent? Et tamen saluberrimum verissimumque
praeceptum est: <span class="italic">Quaecumque vultis ut faciant vobis homines, eadem et vos facite illis.</span> Et hoc unde nisi quia hoc loco modo quodam proprio voluntas posita est, quae in malo accipi non potest? Locutione
vero usitatiore, quam frequentat maxime consuetudo
sermonis, non utique diceretur: <span class="italic">Noli velle mentiri omne mendacium,</span> nisi esset et voluntas mala, a cuius pravitate illa distinguitur quam praedicaverunt angeli dicentes: <span class="italic">Pax in terra hominibus bonae voluntatis.</span> 
Nam ex abundanti additum est “bonae” si esse non potest nisi bona. Quid autem magnum in caritatis laudibus dixisset apostolus, quod non gaudeat super iniquitate, nisi quia ita malignitas gaudet?</p>
</section><notes><section class="footnotes"><ul><li class="note" id="note_LCL414_298_1"><a class="footnoteCrossrefLink" href="#target_note_LCL414_298_1" title="Click to highlight in text"><sup class="lineRef">1</sup>intellegendi <span class="italic">most MSS.</span></a></li><script type="text/javascript">document.getElementById('note_LCL414_298_1').style.display = "none";</script></ul></section></notes></section>