<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">
<span class="italic">Benedictio Domini in aeternum: fiat, fiat,</span> universo populo Dei ad caelestem Hierusalem pertinenti sive in illis qui latebant in testamento vetere, antequam revelaretur novum, sive in his qui iam testamento novo revelato manifeste pertinere cernuntur ad Christum, satis congruit. Benedictio quippe Domini in semine David non ad aliquod tempus, qualis diebus Salomonis apparuit, sed in aeternum speranda est, in qua certissima spe dicitur: <span class="italic">Fiat, fiat.</span></p>
<p>Illius enim spei est confirmatio verbi huius iteratio. Hoc ergo intellegens David ait in secundo regnorum libro, unde ad istum psalmum digressi sumus: <span class="italic">Et locutus es pro domo servi tui in longinquum.</span> Ideo autem post paululum ait: <span class="italic">Nunc incipe et benedic domum servi tui usque in aeternum</span> et cetera, quia tunc geniturus erat filium, ex quo progenies eius duceretur ad Christum, per quem futura erat domus eius aeterna eademque domus Dei. Domus enim David propter genus David; domus autem Dei eadem ipsa propter templum Dei de hominibus factum, non de lapidibus, ubi habitet in aeternum populus cum Deo et in Deo suo, et Deus cum populo atque in populo suo; ita ut Deus sit implens populum suum, et populus plenus Deo suo, cum Deus erit omnia in omnibus, ipse in pace praemium, qui virtus in bello. Ideo cum in verbis Nathan dictum sit: <span class="italic">Et nuntiabit tibi Dominus,




</span></p></section><notes></notes></section>