<section class="div1 language" lang="la"><header><hgroup><h1>Saint Augustine</h1></hgroup></header><section class="div2">
<p>Perrexit ergo Iacob in Mesopotamiam, ut inde acciparet
uxorem. Unde autem illi acciderit quattuor habere feminas, de quibus duodecim filios et unam filiam procreavit, cum earum nullam concupisset inlicite, indicat scriptura divina. Ad unam quippe accipiendam venerat; sed cum illi altera pro altera<a class="footnoteLink" href="#note_LCL415_180_1" id="target_note_LCL415_180_1"><sup>1</sup></a> supposita fuisset, nec ipsam dimisit, qua nesciens usus fuerat in nocte, ne ludibrio eam videretur habuisse, et eo tempore quando multiplicandae posteritatis causa plures uxores lex nulla prohibebat, accepit etiam illam, cui uni iam futuri coniugii fidem fecerat. Quae cum esset sterilis, ancillam suam de qua filios ipsa susciperet marito dedit; quod etiam maior soror eius, quamvis peperisset, imitata, quoniam multiplicare
prolem cupiebat, effecit. Nullam Iacob legitur petisse praeter unam, nec usus plurimis nisi gignendae prolis officio, coniugali iure servato ut neque hoc faceret nisi uxores eius id fieri flagitassent, quae corporis viri sui habebant legitimam potestatem.
Genuit ergo duodecim filios et unam filiam ex quattuor mulieribus. Deinde ingressus est in Aegyptum per filium suum Ioseph, qui venditus ab invidentibus fratribus eo perductus fuit atque ibidem sublimatus.</p>
</section><notes><section class="footnotes"><ul><li class="note" id="note_LCL415_180_1"><a class="footnoteCrossrefLink" href="#target_note_LCL415_180_1" title="Click to highlight in text"><sup class="lineRef">1</sup>The phrase <span class="italic">pro altera,</span> omitted in the chief manuscripts, is inserted by Dombart.</a></li><script type="text/javascript">document.getElementById('note_LCL415_180_1').style.display = "none";</script></ul></section></notes></section>