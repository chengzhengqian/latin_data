<section class="div1 language" lang="la"><header><hgroup><h1>Saint Augustine</h1></hgroup></header><section class="div2"><p class="noindent">

Quis hoc iam neget, qui Iudaeos post passionem resurrectionemque Christi de sedibus suis bellica strage et excidio funditus eradicatos videt? Occisus enim ab eis resurrexit et reddidit eis interim temporariam disciplinam, excepto quod non correctis servat, quando vivos et mortuos iudicabit.</p>
<p>Nam Dominus ipse Iesus istum ipsum traditorem suum per panem porrectum ostendens apostolis hunc etiam versum psalmi huius commemoravit et in se dixit impletum: <span class="italic">Qui edebat panes meos, ampliavit super me calcaneum.</span> Quod autem ait: <span class="italic">In quem speravi,</span> non congruit capiti, sed corpori. Neque enim nesciebat eum ipse Salvator, de quo ante iam dixerat: <span class="italic">Unus ex vobis me tradet et: unus ex vobis diabolus est.</span> Sed solet in se membrorum suorum transferre personam et sibi tribuere quod esset illorum, quia caput et corpus unus est Christus; unde illud est in evangelio: <span class="italic">Esurivi, et dedistis mihi manducare,</span> quod exponens ait: <span class="italic">Quando uni ex minimis meis fecistis, mihi fecistis.</span> Se itaque dixit sperasse quod tunc speraverant de Iuda discipuli eius quando est connumeratus apostolis.</p>
<p>Iudaei autem christum, quem sperant, moriturum esse non sperant. Ideo quem lex et prophetae adnuntiaverunt, nostrum esse non putant, sed nescio





</p></section><notes></notes></section>