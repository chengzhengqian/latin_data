<section class="div1 language" lang="la"><header><hgroup><h1>The Letters of Sidonius</h1></hgroup></header><section class="div2"><p class="noindent">
 
in examen vestrum libens et avidus emitto, quam
primum ambiens me discussionis, illos simultatis
onere laxari; quod demum ita sequetur, si non
ex solido querimonias partium verecundus censor
excludas; quamquam et hoc ipsum, quod copiam
tui iurgantibus difficile concedis, indicium sit bene
iudicaturi: quis enim se non ambiat arbitrum legi
aut pretio aliquid indulturus aut gratiae? 2. igitur
ignosce ad tam sanctae conscientiae praerogativam
raptim perniciterque properantibus, quandoquidem
sententiam tuam nec victus ut stolidus accusat nec
victor ut argutus inridet, veritatisque respectu
dependunt tibi addicti reverentiam, gratiam liberati.
proinde impense obsecro ut inter Alethium et
Paulum quae veniunt in disceptationem, mox ut
utrimque fuerint opposita, discingas. namque, ni
fallor, supra decemvirales pontificalesque sententias
aegritudini huius prope interminabilis iurgii sola
morum tuorum temperantia solita iudicandi salubritate
medicabitur. vale.</p>
</section><notes></notes></section>