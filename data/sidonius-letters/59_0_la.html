<section class="div1 language" lang="la"><header><hgroup><h1>The Letters of Sidonius</h1></hgroup></header><section class="div2">
<section class="opener">
VIII
<span class="salute"><span class="ac">Sidonivs Desiderato Svo Salvtem</span></span>
</section>
<p>1. Maestissimus haec tibi nuntio. decessit nudius
tertius non absque iustitio matrona Philomathia,
morigera coniunx domina clemens, utilis mater
pia filia, cui debuerit domi forisque persona minor
obsequium, maior officium, aequalis adfectum. haec
cum esset unica iam diu matris amissae, facile diversis
blandimentorum generibus effecerat ne patri adhuc
iuveni subolis sexus alterius desideraretur. nunc
autem per subita suprema virum caelibatu, patrem
orbitate confodit. his additur quod quinque liberum
parens inmaturo exitu reddidit infortunatam fecunditatem.
qui parvuli si matre sospite perdidissent
iam diu debilem patrem, minus pupilli existimarentur.
2. hanc tamen, si quis haud incassum honor cadaveribus
impenditur, non vispillonum sandapilariorumque
ministeria ominosa tumulavere; sed cum
libitinam ipsam flentes omnes, externi quoque,
prensitarent remorarentur exoscularentur, sacerdotum
propinquorumque manibus excepta perpetuis
sedibus dormienti similior inlata est. post quae
precatu parentis orbati neniam funebrem non per

 
</p></section><notes></notes></section>