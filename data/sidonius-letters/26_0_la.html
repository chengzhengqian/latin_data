<section class="div1 language" lang="la"><header><hgroup><h1>The Letters of Sidonius</h1></hgroup></header><section class="div2">
<section class="opener">
VIII
<span class="salute"><span class="ac">Sidonivs Candidiano Svo Salvtem</span></span>
</section>
<p>1. Morari me Romae congratularis; id tamen quasi facete et fatigationum salibus admixtis: ais enim gaudere te quod aliquando necessarius tuus videam solem, quem utique perraro bibitor Araricus inspexerim. nebulas enim mihi meorum Lugdunensium
exprobras et diem quereris nobis matutina caligine obstructum vix meridiano fervore reserari. 2. et tu istaec mihi Caesenatis furni potius quam oppidi verna deblateras? de cuius natalis tibi soli vel iucunditate vel commodo quid etiam ipse sentires, dum migras iudicavisti;<a class="footnoteLink" href="#note_LCL296_380_1" id="target_note_LCL296_380_1"><sup>1</sup></a> ita tamen quod te Ravennae felicius exsulantem auribus Padano culice perfossis municipalium ranarum loquax turba circumsilit. in qua palude indesinenter rerum omnium lege perversa muri cadunt aquae stant, turres fluunt naves sedent, aegri deambulant medici iacent, algent balnea domicilia conflagrant, sitiunt vivi natant sepulti, vigilant fures dormiunt potestates.


 

</p></section><notes><section class="footnotes"><ul><li class="note" id="note_LCL296_380_1"><a class="footnoteCrossrefLink" href="#target_note_LCL296_380_1" title="Click to highlight in text"><sup class="lineRef">1</sup>indicasti <span class="italic">F</span>.</a></li><script type="text/javascript">document.getElementById('note_LCL296_380_1').style.display = "none";</script></ul></section></notes></section>