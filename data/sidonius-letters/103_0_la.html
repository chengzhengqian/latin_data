<section class="div1 language" lang="la"><header><hgroup><h1>The Letters of Sidonius</h1></hgroup></header><section class="div2"><p class="noindent">

quibus nihil pensi, nihil sancti est in appetendis garriendisque turpitudinibus quique, quod verbis inverecundis aurium publicarum reverentiam incestant, granditer sibi videntur facetiari. cuius vilitatis esse signiferum Gnathonem patriae nostrae vel maxumum intellege. 2. est enim hic gurges de sutoribus fabularum, de concinnatoribus criminum, de sinistrarum opinionum duplicatoribus, loquax ipse nec dicax ridiculusque nec laetus arrogansque nec constans curiosusque nec perspicax atque indecenter adfectato lepore plus rusticus; tempora praesentia colens, praeterita carpens, futura fastidiens; beneficii, si rogaturus est, importunus petendi derogator negati, aemulator accepti callidus reformandi, querulus flagitati garrulus restituti; at si rogandus, simulator parati dissimulator petiti, venditator<a class="footnoteLink" href="#note_LCL420_48_1" id="target_note_LCL420_48_1"><sup>1</sup></a> praestiti publicator occulti, calumniator morati infitiator soluti; 3. osor ieiuniorum, sectator epularum; laudabilem proferens non de bene vivente sed de bene pascente sententiam; inter haec tamen ipse avarissimus quemque non pascit tam panis bonus quam panis alienus, hoc solum comedens domi,



</p></section><notes><section class="footnotes"><ul><li class="note" id="note_LCL420_48_1"><a class="footnoteCrossrefLink" href="#target_note_LCL420_48_1" title="Click to highlight in text"><sup class="lineRef">1</sup>venditator <span class="italic">coni. Mohr</span>: venditor.</a></li><script type="text/javascript">document.getElementById('note_LCL420_48_1').style.display = "none";</script></ul></section></notes></section>