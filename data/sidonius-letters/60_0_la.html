<section class="div1 language" lang="la"><header><hgroup><h1>The Letters of Sidonius</h1></hgroup></header><section class="div2"><p class="noindent">

elegos sed per hendecasyllabos marmori incisam
planctu prope calente dictavi. quam si non satis
improbas, ceteris epigrammatum meorum voluminibus
applicandam mercennarius bybliopola suscipiet;
si quod secus, sufficit saxo carmen saxeum
contineri. 3. hoc enim epitaphion est:
<q>
<span class="line">Occasu celeri feroque raptam</span><span class="linebreak"></span>
<span class="line">gnatis quinque patrique coniugique</span><span class="linebreak"></span>
<span class="line">hoc flentis patriae manus locarunt</span><span class="linebreak"></span>
<span class="line">matronam Philomathiam sepulchro.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>o splendor generis, decus mariti,</span><span class="linebreak"></span>
<span class="line">prudens casta decens severa dulcis</span><span class="linebreak"></span>
<span class="line">atque ipsis senioribus sequenda,</span><span class="linebreak"></span>
<span class="line">discordantia quae solent putari</span><span class="linebreak"></span>
<span class="line">morum commoditate copulasti:</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>nam vitae comites bonae fuerunt</span><span class="linebreak"></span>
<span class="line">libertas gravis et pudor facetus.</span><span class="linebreak"></span>
<span class="line">hinc est quod decimam tuae saluti</span><span class="linebreak"></span>
<span class="line">vix actam trieteridem dolemus</span><span class="linebreak"></span>
<span class="line">atque in temporibus vigentis aevi</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>iniuste tibi iusta persoluta.</span><span class="linebreak"></span></q></p>
<p>Placeat carmen necne: tu propera civitatemque
festinus invise; debes enim consolationis officium
duorum civium domibus adflictis. quod ita solvas
deum quaeso, ne umquam tibi redhibeatur. vale.</p>
</section><notes></notes></section>