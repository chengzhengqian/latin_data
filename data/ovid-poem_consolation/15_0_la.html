<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Praevertitque metus per longa pericula luctum,</span><span class="linebreak"></span>
<span class="line indent1">Tu quibus auditis anxia mentis eras:</span><span class="linebreak"></span>
<span class="line">Non ex praecipiti dolor in tua pectora venit,</span><span class="linebreak"></span>
<span class="line indent1"><span class="br"></span><span class="lineNumber">400</span><span class="br"></span>Sed per mollitos ante timore gradus.</span><span class="linebreak"></span>
<span class="line">Iuppiter ante dedit fati mala signa cruenti,</span><span class="linebreak"></span>
<span class="line indent1">Flammifera petiit cum tria templa manu:</span><span class="linebreak"></span>
<span class="line">Iunonisque gravis nocte impavidaeque Minervae</span><span class="linebreak"></span>
<span class="line indent1">Sanctaque et immensi Caesaris icta domus.</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>Sidera quin etiam caelo fugisse feruntur,</span><span class="linebreak"></span>
<span class="line indent1">Lucifer et solitas destituisse vias:</span><span class="linebreak"></span>
<span class="line">Lucifer in toto nulli comparuit orbe</span><span class="linebreak"></span>
<span class="line indent1">Et venit stella non praceunte dies:</span><span class="linebreak"></span>
<span class="line">Sideris hoc obitum terris instare monebat</span><span class="linebreak"></span>
<span class="line indent1"><span class="br"></span><span class="lineNumber">410</span><span class="br"></span>Et mergi Stygia nobile lumen aqua.</span><span class="linebreak"></span>
</p>
<p class="lineGroup">
<span class="line">At tu, qui superes maestae solacia matri,</span><span class="linebreak"></span>
<span class="line indent1">Comprecor, illi ipsi conspiciare senex.</span><span class="linebreak"></span>
<span class="line">Perque annos diuturnus eas fratrisque tuosque</span><span class="linebreak"></span>
<span class="line indent1">Et vivat nato cum sene mater anus.</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Eventura precor: deus excusare priora</span><span class="linebreak"></span>
<span class="line indent1">Dum volet, a Druso cetera laeta dabit.</span><span class="linebreak"></span>
<span class="line">Tu tamen ausa potes tanto indulgere dolori,</span><span class="linebreak"></span>
<span class="line indent1">Longius ut nolis (heu male fortis) ali.</span><span class="linebreak"></span>
<span class="line">Vix etiam fueras paucas vitalis in horas,</span><span class="linebreak"></span>
<span class="line indent1"><span class="br"></span><span class="lineNumber">420</span><span class="br"></span>Obtulit invitae cum tibi Caesar opem;</span><span class="linebreak"></span>
<span class="line">Admovitque preces et ius immiscuit illis</span><span class="linebreak"></span>
<span class="line indent1">Aridaque affusa guttura tinxit aqua.</span><span class="linebreak"></span>
<span class="line">Nec minor est nato servandae cura parentis:</span><span class="linebreak"></span>
<span class="line indent1">Hic adhibet blandas, nec sine iure, preces.</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Coniugis et nati meritum pervenit ad omnis;</span><span class="linebreak"></span>
<span class="line indent1">Coniugis et nati, Livia, sospes ope es.</span><span class="linebreak"></span>
<span class="line">Supprime iam lacrimas: non est revocabilis istis,</span><span class="linebreak"></span>
<span class="line indent1">Quem semel umbrifera navita lintre tulit.</span><span class="linebreak"></span>
</p><notes><section class="footnotes"><ul><li class="note text" id="note_LCL232_352_409"><sup class="lineRef">409</sup>obitum <span class="italic">Francius:</span> obitus <span class="italic">MSS.</span></li></ul></section></notes></section>