<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Flamma diu cunctata caput contingere sanctum</span><span class="linebreak"></span>
<span class="line indent1">Erravit posito lenta sub usque toro.</span><span class="linebreak"></span>
<span class="line">Tandem ubi complexa est silvas alimentaque sumps</span><span class="linebreak"></span>
<span class="line indent1"><span class="br"></span><span class="lineNumber">256</span><span class="br"></span>Aethera subiectis lambit et astra comis,</span><span class="linebreak"></span>
<span class="line">Qualis in Herculeae colluxit collibus Oetae,</span><span class="linebreak"></span>
<span class="line indent1">Cum sunt imposito membra cremata deo.</span><span class="linebreak"></span>
<span class="line">Uritur heu decor ille viri generosaque forma</span><span class="linebreak"></span>
<span class="line indent1"><span class="br"></span><span class="lineNumber">260</span><span class="br"></span>Et facilis vultus, uritur ille vigor</span><span class="linebreak"></span>
<span class="line">Victricesque manus facundaque principis ora</span><span class="linebreak"></span>
<span class="line indent1">Pectoraque, ingenii magna capaxque domus.</span><span class="linebreak"></span>
<span class="line">Spes quoque multorum flammis uruntur in isdem;</span><span class="linebreak"></span>
<span class="line indent1">Iste rogus miserae viscera matris habet.</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>Facta ducis vivent operosaque gloria rerum:</span><span class="linebreak"></span>
<span class="line indent1">Haec manet, haec avidos effugit una rogos.</span><span class="linebreak"></span>
<span class="line">Pars erit historiae totoque legetur in aevo</span><span class="linebreak"></span>
<span class="line indent1">Seque opus ingeniis carminibusque dabit.</span><span class="linebreak"></span>
<span class="line">Stabis et in rostris tituli speciosus honore,</span><span class="linebreak"></span>
<span class="line indent1"><span class="br"></span><span class="lineNumber">270</span><span class="br"></span>Causaque dicemur nos tibi, Druse, necis.</span><span class="linebreak"></span>
</p>
<p class="lineGroup">
<span class="line">At tibi ius veniae superest, Germania, nullum:</span><span class="linebreak"></span>
<span class="line indent1">Postmodo tu poenas, barbare, morte dabis.</span><span class="linebreak"></span>
<span class="line">Aspiciam regum liventia colla catenis</span><span class="linebreak"></span>
<span class="line indent1">Duraque per saevas vincula nexa manus</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Et tandem trepidos vultus inque illa ferocum</span><span class="linebreak"></span>
<span class="line indent1">Invitis lacrimas decidere ora genis.</span><span class="linebreak"></span>
<span class="line">Spiritus ille minax et Drusi morte superbus</span><span class="linebreak"></span>
<span class="line indent1">Carnifici in maesto carcere dandus erit.</span><span class="linebreak"></span>
<span class="line">Consistam lentisque oculis laetusque videbo</span><span class="linebreak"></span>
<span class="line indent1"><span class="br"></span><span class="lineNumber">280</span><span class="br"></span>Strata per obscenas corpora nuda vias.</span><span class="linebreak"></span>
<span class="line">Hunc Aurora diem spectacula tanta ferentem</span><span class="linebreak"></span>
<span class="line indent1">Quam primum croceis roscida portet equis!</span><span class="linebreak"></span>
</p><notes></notes></section>