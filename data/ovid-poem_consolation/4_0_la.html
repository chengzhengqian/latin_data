<section class="div1 language" lang="la"><header><hgroup><h1>Ovid</h1></hgroup></header><p class="lineGroup">
<span class="line">Nec genetrice tua fecundior ulla parentum,</span><span class="linebreak"></span>
<span class="line indent1">Tot bona per partus quae dedit una duos.</span><span class="linebreak"></span>
<span class="line">Heu, par illud ubi est totidem virtutibus aequum</span><span class="linebreak"></span>
<span class="line indent1">Et concors pietas nec dubitatus amor?</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Vidimus attonitum fraterna morte Neronem</span><span class="linebreak"></span>
<span class="line indent1">Pallida promissa flere per ora coma,</span><span class="linebreak"></span>
<span class="line">Dissimilemque sui, vultu profitente dolorem:</span><span class="linebreak"></span>
<span class="line indent1">Ei mihi, quam toto luctus in ore fuit!</span><span class="linebreak"></span>
<span class="line">Tu tamen extremo moriturum tempore fratrem</span><span class="linebreak"></span>
<span class="line indent1"><span class="br"></span><span class="lineNumber">90</span><span class="br"></span>Vidisti, lacrimas vidit et ille tuas,</span><span class="linebreak"></span>
<span class="line">Affigique suis moriens tua pectora sensit</span><span class="linebreak"></span>
<span class="line indent1">Et tenuit vultu lumina fixa tuo,</span><span class="linebreak"></span>
<span class="line">Lumina caerulea iam iamque natantia morte,</span><span class="linebreak"></span>
<span class="line indent1">Lumina fraternas iam subitura manus.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>At miseranda parens suprema neque oscula legit,</span><span class="linebreak"></span>
<span class="line indent1">Frigida nec fovit membra tremente sinu;</span><span class="linebreak"></span>
<span class="line">Non animam apposito fugientem excepit hiatu</span><span class="linebreak"></span>
<span class="line indent1">Nec sparsit caesas per tua membra comas.</span><span class="linebreak"></span>
<span class="line">Raptus es absenti, dum te fera bella morantur,</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>Utilior patriae quam tibi, Druse, tuae.</span><span class="linebreak"></span>
<span class="line">Liquitur, ut quondam zephyris et solibus ictae</span><span class="linebreak"></span>
<span class="line indent1">Solvuntur tenerae vere tepente nives;</span><span class="linebreak"></span>
<span class="line">Te queritur casusque malos irrisaque vota</span><span class="linebreak"></span>
<span class="line indent1">Accusatque annos ut diuturna suos.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Talis in umbrosis, mitis nunc denique, silvis</span><span class="linebreak"></span>
<span class="line indent1">Deflet Threicium Daulias ales Ityn;</span><span class="linebreak"></span>
<span class="line">Alcyonum tales ventosa per aequora questus</span><span class="linebreak"></span>
<span class="line indent1">Ad surdas tenui voce sonantur aquas;</span><span class="linebreak"></span>
<span class="line">Sic plumosa novis plangentes pectora pinnis</span><span class="linebreak"></span>
<span class="line indent1"><span class="br"></span><span class="lineNumber">110</span><span class="br"></span>Oeniden subitae concinuistis aves;</span><span class="linebreak"></span>
</p><notes><section class="footnotes"><ul><li class="note text" id="note_LCL232_330_103"><sup class="lineRef">103</sup>vota <span class="italic">Heinsius:</span> tales <span class="italic">MSS.</span></li></ul></section></notes></section>