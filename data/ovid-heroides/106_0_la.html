<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">315</span><span class="br"></span>paene suis ad te manibus deducit amantem;</span><span class="linebreak"></span>
<span class="line indent2">utere mandantis simplicitate viri!</span><span class="linebreak"></span>
<span class="line">Sola iaces viduo tam longa nocte cubili;</span><span class="linebreak"></span>
<span class="line indent2">in viduo iaceo solus et ipse toro.</span><span class="linebreak"></span>
<span class="line">te mihi meque tibi communia gaudia iungant;</span><span class="linebreak"></span>
<span class="line indent2"><span class="br"></span><span class="lineNumber">320</span><span class="br"></span>candidior medio nox erit illa die.</span><span class="linebreak"></span>
<span class="line">tunc ego iurabo quaevis tibi numina meque</span><span class="linebreak"></span>
<span class="line indent2">adstringam verbis in sacra vestra<a class="footnoteLink" href="#note_LCL041_220_1" id="target_note_LCL041_220_1"><sup>1</sup></a> meis;</span><span class="linebreak"></span>
<span class="line">tunc ego, si non est fallax fiducia nostri,</span><span class="linebreak"></span>
<span class="line indent2">efficiam praesens, ut mea regna petas.</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>si pudet et metuis ne me videare secuta,</span><span class="linebreak"></span>
<span class="line indent2">ipse reus sine te criminis huius ero;</span><span class="linebreak"></span>
<span class="line">nam sequar Aegidae factum fratrumque tuorum.</span><span class="linebreak"></span>
<span class="line indent2">exemplo tangi non propiore potes.</span><span class="linebreak"></span>
<span class="line">te rapuit Theseus, geminas Leucippidas illi;</span><span class="linebreak"></span>
<span class="line indent2"><span class="br"></span><span class="lineNumber">330</span><span class="br"></span>quartus in exemplis adnumerabor ego.</span><span class="linebreak"></span>
<span class="line">Troica classis adest armis instructa virisque;</span><span class="linebreak"></span>
<span class="line indent2">iam facient celeres remus et aura vias.</span><span class="linebreak"></span>
<span class="line">ibis Dardanias ingens regina per urbes,</span><span class="linebreak"></span>
<span class="line indent2">teque novam credet vulgus adesse deam,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>quaque feres gressus, adolebunt cinnama flammae,</span><span class="linebreak"></span>
<span class="line indent2">caesaque sanguineam victima planget humum.</span><span class="linebreak"></span>
<span class="line">dona pater fratresque et cum genetrice sorores</span><span class="linebreak"></span>
<span class="line indent2">Iliadesque omnes totaque Troia dabit.</span><span class="linebreak"></span>
<span class="line">ei mihi! pars a me vix dicitur ulla futuri.</span><span class="linebreak"></span>
<span class="line indent2"><span class="br"></span><span class="lineNumber">340</span><span class="br"></span>plura feres, quam quae littera nostra refert.</span><span class="linebreak"></span>
<span class="line">Nec tu rapta time, ne nos fera bella sequantur,</span><span class="linebreak"></span>
<span class="line indent2">concitet et vires Graecia magna suas.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_220_1"><a class="footnoteCrossrefLink" href="#target_note_LCL041_220_1" title="Click to highlight in text"><sup class="lineRef">1</sup><span class="italic">So Pa</span>.: sacra iura Ï‰: tua iura <span class="italic">Ehw.</span></a></li><script type="text/javascript">document.getElementById('note_LCL041_220_1').style.display = "none";</script></ul></section></notes></section>