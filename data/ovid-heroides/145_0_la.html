<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">bis tamen adverso redierunt carbasa vento—-</span><span class="linebreak"></span>
<span class="line indent2">mentior, a demens! ille secundus erat!</span><span class="linebreak"></span>
<span class="line">ille secundus erat qui me referebat euntem,</span><span class="linebreak"></span>
<span class="line indent2">quique parum felix inpediebat iter.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>atque utinam constans contra mea vela fuisset—</span><span class="linebreak"></span>
<span class="line indent2">sed stultum est venti de levitate queri.</span><span class="linebreak"></span>
<span class="line">Mota loci fama properabam visere Delon</span><span class="linebreak"></span>
<span class="line indent2">et facere ignava puppe videbar iter.</span><span class="linebreak"></span>
<span class="line">quam saepe ut tardis feci convicia remis,</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>questaque sum vento lintea parca dari!</span><span class="linebreak"></span>
<span class="line">et iam transieram Myconon, iam Tenon et Andron,</span><span class="linebreak"></span>
<span class="line indent2">inque meis oculis candida Delos erat;</span><span class="linebreak"></span>
<span class="line">quam procul ut vidi, “quid me fugis, insula,” dixi,</span><span class="linebreak"></span>
<span class="line indent2">“laberis in magno numquid, ut ante, mari?”</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Institeram terrae, cum iam prope luce peracta</span><span class="linebreak"></span>
<span class="line indent2">demere purpureis sol iuga vellet equis.</span><span class="linebreak"></span>
<span class="line">quos idem solitos postquam revocavit ad ortus,</span><span class="linebreak"></span>
<span class="line indent2">comuntur nostrae matre iubente comae.</span><span class="linebreak"></span>
<span class="line">ipsa dedit gemmas digitis et crinibus aurum,</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>et vestes umeris induit ipsa meis.</span><span class="linebreak"></span>
<span class="line">protinus egressae superis, quibus insula sacra est,<a class="footnoteLink" href="#note_LCL041_298_1" id="target_note_LCL041_298_1"><sup>1</sup></a></span><span class="linebreak"></span>
<span class="line indent2">flava salutatis tura merumque damus;</span><span class="linebreak"></span>
<span class="line">dumque parens aras votivo sanguine tingit,</span><span class="linebreak"></span>
<span class="line indent2">sectaque fumosis ingerit exta focis,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>sedula me nutrix altas quoque ducit in aedes,</span><span class="linebreak"></span>
<span class="line indent2">erramusque vago per loca sacra pede.</span><span class="linebreak"></span>
<span class="line">et modo porticibus spatior modo munera regum</span><span class="linebreak"></span>
<span class="line indent2">miror et in cunctis stantia signa locis;</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_298_1"><a class="footnoteCrossrefLink" href="#target_note_LCL041_298_1" title="Click to highlight in text"><sup class="lineRef">1</sup>grata est <span class="italic">s Bent.</span></a></li><script type="text/javascript">document.getElementById('note_LCL041_298_1').style.display = "none";</script></ul></section></notes></section>