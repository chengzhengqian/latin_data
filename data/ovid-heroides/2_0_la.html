<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sive Menoetiaden falsis cecidisse sub armis,</span><span class="linebreak"></span>
<span class="line indent2">flebam successu posse carere dolos.</span><span class="linebreak"></span>
<span class="line">sanguine Tlepolemus Lyciam tepefecerat hastam;</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>Tlepolemi leto cura novata mea est.</span><span class="linebreak"></span>
<span class="line">denique, quisquis erat castris iugulatus Achivis,</span><span class="linebreak"></span>
<span class="line indent2">frigidius glacie pectus amantis erat.</span><span class="linebreak"></span>
<span class="line">Sed bene consuluit casto deus aequus amori.</span><span class="linebreak"></span>
<span class="line indent2">versa est in cineres sospite Troia viro.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Argolici rediere duces, altaria fumant;</span><span class="linebreak"></span>
<span class="line indent2">ponitur ad patrios barbara praeda deos.</span><span class="linebreak"></span>
<span class="line">grata ferunt nymphae pro salvis dona maritis;</span><span class="linebreak"></span>
<span class="line indent2">illi victa suis Troica fata canunt.</span><span class="linebreak"></span>
<span class="line">mirantur iustique senes trepidaeque puellae;</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>narrantis coniunx pendet ab ore viri.</span><span class="linebreak"></span>
<span class="line">atque aliquis posita monstrat fera proelia mensa,</span><span class="linebreak"></span>
<span class="line indent2">pingit et exiguo Pergama tota mero:</span><span class="linebreak"></span>
<span class="line">“hac ibat Simois; haec est Sigeia tellus;</span><span class="linebreak"></span>
<span class="line indent2">hic steterat Priami regia celsa senis.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>illic Aeacides, illic tendebat Ulixes;</span><span class="linebreak"></span>
<span class="line indent2">hic lacer admissos terruit Hector equos.”</span><span class="linebreak"></span>
<span class="line">Omnia namque tuo senior te quaerere misso</span><span class="linebreak"></span>
<span class="line indent2">rettulerat nato Nestor, at ille mihi.</span><span class="linebreak"></span>
<span class="line">rettulit et ferro Rhesumque Dolonaque caesos,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>utque sit hic somno proditus, ille dolo.</span><span class="linebreak"></span>
<span class="line">ausus es—o nimium nimiumque oblite tuorum!—</span><span class="linebreak"></span>
<span class="line indent2">Thracia nocturno tangere castra dolo</span><span class="linebreak"></span>
<span class="line">totque simul mactare viros, adiutus ab uno!</span><span class="linebreak"></span>
<span class="line indent2">at bene cautus eras et memor ante mei!</span><span class="linebreak"></span>
</p>
</section><notes></notes></section>