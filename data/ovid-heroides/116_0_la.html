<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">215</span><span class="br"></span>quicumque Iliacos intraverit advena portus,</span><span class="linebreak"></span>
<span class="line indent2">is tibi solliciti causa timoris erit.</span><span class="linebreak"></span>
<span class="line">ipse mihi quotiens iratus “adultera!” dices,</span><span class="linebreak"></span>
<span class="line indent2">oblitus nostro crimen inesse tuum!</span><span class="linebreak"></span>
<span class="line">delicti fies idem reprehensor et auctor.</span><span class="linebreak"></span>
<span class="line indent2"><span class="br"></span><span class="lineNumber">220</span><span class="br"></span>terra, precor, vultus obruat ante meos!</span><span class="linebreak"></span>
<span class="line">At fruar Iliacis opibus cultuque beato,</span><span class="linebreak"></span>
<span class="line indent2">donaque promissis uberiora feram;</span><span class="linebreak"></span>
<span class="line">purpura nempe mihi pretiosaque texta dabuntur,</span><span class="linebreak"></span>
<span class="line indent2">congestoque auri pondere dives ero!</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>da veniam fassae—non sunt tua munera tanti;</span><span class="linebreak"></span>
<span class="line indent2">nescio quo tellus me tenet ista modo.</span><span class="linebreak"></span>
<span class="line">quis mihi, si laedar, Phrygiis succurret in oris?</span><span class="linebreak"></span>
<span class="line indent2">unde petam fratres, unde parentis opem?</span><span class="linebreak"></span>
<span class="line">omnia Medeae fallax promisit Iason—</span><span class="linebreak"></span>
<span class="line indent2"><span class="br"></span><span class="lineNumber">230</span><span class="br"></span>pulsa est Aesonia num minus illa domo?</span><span class="linebreak"></span>
<span class="line">non erat Aeetes, ad quem despecta rediret,</span><span class="linebreak"></span>
<span class="line indent2">non Idyia parens Chalciopeve soror.</span><span class="linebreak"></span>
<span class="line">tale nihil timeo—sed nec Medea timebat!</span><span class="linebreak"></span>
<span class="line indent2">fallitur augurio spes bona saepe suo.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>omnibus invenies, quae nunc iactantur in alto,</span><span class="linebreak"></span>
<span class="line indent2">navibus a portu lene fuisse fretum.</span><span class="linebreak"></span>
<span class="line">Fax quoque me terret, quam se peperisse cruentam</span><span class="linebreak"></span>
<span class="line indent2">ante diem partus est tua visa parens;</span><span class="linebreak"></span>
<span class="line">et vatum timeo monitus, quos igne Pelasgo</span><span class="linebreak"></span>
<span class="line indent2"><span class="br"></span><span class="lineNumber">240</span><span class="br"></span>llion arsurum praemonuisse ferunt.</span><span class="linebreak"></span>
<span class="line">utque favet Cytherea tibi, quia vicit habetque</span><span class="linebreak"></span>
<span class="line indent2">parta per arbitrium bina tropaea tuum,</span><span class="linebreak"></span>
<span class="line">sic illas vereor, quae, si tua gloria vera est,</span><span class="linebreak"></span>
<span class="line indent2">iudice te causam non tenuere duae;</span><span class="linebreak"></span>
</p></section><notes></notes></section>