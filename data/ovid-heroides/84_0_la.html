<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">iamque patrem famulosque patris lucemque timebam</span><span class="linebreak"></span>
<span class="line indent2">expulerunt somnos haec mea dicta tuos:</span><span class="linebreak"></span>
<span class="line">“surge age, Belide, de tot modo fratribus unus!</span><span class="linebreak"></span>
<span class="line indent2">nox tibi, ni properas, ista perennis erit!”</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>territus exsurgis; fugit omnis inertia somni;</span><span class="linebreak"></span>
<span class="line indent2">adspicis in timida fortia tela manu.</span><span class="linebreak"></span>
<span class="line">quaerenti causam “dum nox sinit, effuge!” dixi.</span><span class="linebreak"></span>
<span class="line indent2">dum nox atra sinit, tu fugis, ipsa moror.</span><span class="linebreak"></span>
<span class="line">Mane erat, et Danaus generos ex caede iacentis</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>dinumerat. summae criminis unus abes.</span><span class="linebreak"></span>
<span class="line">fert male cognatae iacturam mortis in uno</span><span class="linebreak"></span>
<span class="line indent2">et queritur facti sanguinis esse parum.</span><span class="linebreak"></span>
<span class="line">abstrahor a patriis pedibus, raptamque capillis—</span><span class="linebreak"></span>
<span class="line indent2">haec meruit pietas praemia!—carcer habet.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Scilicet ex illo Iunonia permanet ira,</span><span class="linebreak"></span>
<span class="line indent2">cum bos ex homine est, ex bove facta dea.</span><span class="linebreak"></span>
<span class="line">at satis est poenae teneram mugisse puellam</span><span class="linebreak"></span>
<span class="line indent2">nec, modo formosam, posse placere Iovi.</span><span class="linebreak"></span>
<span class="line">adstitit in ripa liquidi nova vacca parentis,</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>cornuaque in patriis non sua vidit aquis,</span><span class="linebreak"></span>
<span class="line">conatoque queri mugitus edidit ore</span><span class="linebreak"></span>
<span class="line indent2">territaque est forma, territa voce sua.</span><span class="linebreak"></span>
<span class="line">quid furis, infelix? quid te miraris in umbra?</span><span class="linebreak"></span>
<span class="line indent2">quid numeras factos ad nova membra pedes?</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>illa Iovis magni paelex metuenda sorori</span><span class="linebreak"></span>
<span class="line indent2">fronde levas nimiam caespitibusque famem,</span><span class="linebreak"></span>
</p>
</section><notes></notes></section>