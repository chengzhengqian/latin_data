<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">aut mare, quale vides agitari nunc quoque ventis,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>qua tamen adversis fluctibus ire paras.</span><span class="linebreak"></span>
<span class="line">quo fugis? obstat hiemps. hiemis mihi gratia prosit!</span><span class="linebreak"></span>
<span class="line indent2">adspice, ut eversas concitet Eurus aquas!</span><span class="linebreak"></span>
<span class="line">quod tibi malueram, sine me debere procellis;</span><span class="linebreak"></span>
<span class="line indent2">iustior est animo ventus et unda tuo.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Non ego sum tanti—quid non censeris inique?—</span><span class="linebreak"></span>
<span class="line indent2">ut pereas, dum me per freta longa fugis.</span><span class="linebreak"></span>
<span class="line">exerces pretiosa odia et constantia magno,</span><span class="linebreak"></span>
<span class="line indent2">si, dum me careas, est tibi vile mori.</span><span class="linebreak"></span>
<span class="line">iam venti ponent, strataque aequaliter unda</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>caeruleis Triton per mare curret equis.</span><span class="linebreak"></span>
<span class="line">tu quoque cum ventis utinam mutabilis esses!</span><span class="linebreak"></span>
<span class="line indent2">et, nisi duritia robora vincis, eris.</span><span class="linebreak"></span>
<span class="line">quid, quasi nescires, insana quid aequora possint,<a class="footnoteLink" href="#note_LCL041_86_1" id="target_note_LCL041_86_1"><sup>1</sup></a></span><span class="linebreak"></span>
<span class="line indent2">expertae totiens tam male credis aquae?</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>ut, pelago suadente viam, retinacula solvas,</span><span class="linebreak"></span>
<span class="line indent2">multa tamen latus tristia pontus habet.</span><span class="linebreak"></span>
<span class="line">nec violasse fidem temptantibus aequora prodest;</span><span class="linebreak"></span>
<span class="line indent2">perfidiae poenas exigit ille locus,</span><span class="linebreak"></span>
<span class="line">praecipue cum laesus amor, quia mater Amorum</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>nuda Cytheriacis edita fertur aquis.</span><span class="linebreak"></span>
<span class="line">Perdita ne perdam, timeo, noceamve nocenti,</span><span class="linebreak"></span>
<span class="line indent2">neu bibat aequoreas naufragus hostis aquas.</span><span class="linebreak"></span>
<span class="line">vive, precor! sic te melius quam funere perdam.</span><span class="linebreak"></span>
<span class="line indent2">tu potius leti causa ferere mei.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_86_1"><a class="footnoteCrossrefLink" href="#target_note_LCL041_86_1" title="Click to highlight in text"><sup class="lineRef">1</sup><span class="italic">Bent., Diggle</span>: quid si . . . possunt <span class="italic">MSS</span>.</a></li><script type="text/javascript">document.getElementById('note_LCL041_86_1').style.display = "none";</script></ul></section></notes></section>