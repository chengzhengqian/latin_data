<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">quid iuvat admotam per avorum nomina caelo</span><span class="linebreak"></span>
<span class="line indent2">inter cognatos posse referre Iovem?</span><span class="linebreak"></span>
<span class="line">num minus infestum, funebria munera, ferrum</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>feminea teneo, non mea tela, manu?</span><span class="linebreak"></span>
<span class="line">O utinam, Macareu, quae nos commisit in unum,</span><span class="linebreak"></span>
<span class="line indent2">venisset leto serior hora meo!</span><span class="linebreak"></span>
<span class="line">cur umquam plus me, frater, quam frater amasti,</span><span class="linebreak"></span>
<span class="line indent2">et tibi, non debet quod soror esse, fui?</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>ipsa quoque incalui, qualemque audire solebam,</span><span class="linebreak"></span>
<span class="line indent2">nescio quem sensi corde tepente deum.</span><span class="linebreak"></span>
<span class="line">fugerat ore color; macies adduxerat artus;</span><span class="linebreak"></span>
<span class="line indent2">sumebant minimos ora coacta cibos;</span><span class="linebreak"></span>
<span class="line">nec somni faciles et nox erat annua nobis,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>et gemitum nullo laesa dolore dabam.</span><span class="linebreak"></span>
<span class="line">nec, cur haec facerem, poteram mihi reddere causam</span><span class="linebreak"></span>
<span class="line indent2">nec noram, quid amans esset; at illud eram.</span><span class="linebreak"></span>
<span class="line">Prima malum nutrix animo praesensit anili;</span><span class="linebreak"></span>
<span class="line indent2">prima mihi nutrix “Aeoli,” dixit, “amas!”</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>erubui, gremioque pudor deiecit ocellos;</span><span class="linebreak"></span>
<span class="line indent2">haec satis in tacita signa fatentis erant.</span><span class="linebreak"></span>
<span class="line">iamque tumescebant vitiati pondera ventris,</span><span class="linebreak"></span>
<span class="line indent2">aegraque furtivum membra gravabat onus.</span><span class="linebreak"></span>
<span class="line">quas mihi non herbas, quae non medicamina nutrix</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>attulit audaci supposuitque manu,</span><span class="linebreak"></span>
<span class="line">ut penitus nostris—hoc te celavimus unum—</span><span class="linebreak"></span>
<span class="line indent2">visceribus crescens excuteretur onus?</span><span class="linebreak"></span>
<span class="line">a, nimium vivax admotis restitit infans</span><span class="linebreak"></span>
<span class="line indent2">artibus et tecto tutus ab hoste fuit!</span><span class="linebreak"></span>
</p></section><notes></notes></section>