<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">115</span><span class="br"></span>exul agor cineresque viri patriamque relinquo,</span><span class="linebreak"></span>
<span class="line indent2">et feror in dubias hoste sequente vias.</span><span class="linebreak"></span>
<span class="line">adplicor his oris fratrique elapsa fretoque</span><span class="linebreak"></span>
<span class="line indent2">quod tibi donavi, perfide, litus emo.</span><span class="linebreak"></span>
<span class="line">urbem constitui lateque patentia fixi</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>moenia finitimis invidiosa locis.</span><span class="linebreak"></span>
<span class="line">bella tument; bellis peregrina et femina temptor,</span><span class="linebreak"></span>
<span class="line indent2">vixque rudis portas urbis et arma paro.</span><span class="linebreak"></span>
<span class="line">mille procis placui, qui me coiere querentes</span><span class="linebreak"></span>
<span class="line indent2">nescio quem thalamis praeposuisse suis.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>quid dubitas vinctam Gaetulo tradere Iarbae?</span><span class="linebreak"></span>
<span class="line indent2">praebuerim sceleri bracchia nostra tuo.</span><span class="linebreak"></span>
<span class="line">est etiam frater, cuius manus inpia poscit</span><span class="linebreak"></span>
<span class="line indent2">respergi nostro, sparsa cruore viri.</span><span class="linebreak"></span>
<span class="line">pone deos et quae tangendo sacra profanas!</span><span class="linebreak"></span>
<span class="line indent2"><span class="br"></span><span class="lineNumber">130</span><span class="br"></span>non bene caelestis inpia dextra colit.</span><span class="linebreak"></span>
<span class="line">si tu cultor eras elapsis igne futurus,</span><span class="linebreak"></span>
<span class="line indent2">paenitet elapsos ignibus esse deos.</span><span class="linebreak"></span>
<span class="line">Forsitan et gravidam Dido, scelerate, relinquas,</span><span class="linebreak"></span>
<span class="line indent2">parsque tui lateat corpore clausa meo.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>accedet fatis matris miserabilis infans,</span><span class="linebreak"></span>
<span class="line indent2">et nondum nato<a class="footnoteLink" href="#note_LCL041_92_1" id="target_note_LCL041_92_1"><sup>1</sup></a> funeris auctor eris,</span><span class="linebreak"></span>
<span class="line">cumque parente sua frater morietur Iuli,</span><span class="linebreak"></span>
<span class="line indent2">poenaque conexos auferet una duos.</span><span class="linebreak"></span>
<span class="line">“Sed iubet ire deus.” vellem, vetuisset adire,</span><span class="linebreak"></span>
<span class="line indent2"><span class="br"></span><span class="lineNumber">140</span><span class="br"></span>Punica nec Teucris pressa fuisset humus!</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_92_1"><a class="footnoteCrossrefLink" href="#target_note_LCL041_92_1" title="Click to highlight in text"><sup class="lineRef">1</sup>nato H <span class="italic">ein</span>.: nati <span class="italic">Pa</span>.</a></li><script type="text/javascript">document.getElementById('note_LCL041_92_1').style.display = "none";</script></ul></section></notes></section>