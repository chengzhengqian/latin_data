<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">est aliquid collum solitis tetigisse lacertis,</span><span class="linebreak"></span>
<span class="line indent2">praesentisque oculos admonuisse sui.<a class="footnoteLink" href="#note_LCL041_42_1" id="target_note_LCL041_42_1"><sup>1</sup></a></span><span class="linebreak"></span>
<span class="line">sis licet inmitis matrisque ferocior undis,</span><span class="linebreak"></span>
<span class="line indent2">ut taceam, lacrimis conminuere meis.</span><span class="linebreak"></span>
<span class="line">Nunc quoque—sic omnes Peleus pater inpleat</span><span class="linebreak"></span>
<span class="line indent2"><span class="br"></span><span class="lineNumber">135</span><span class="br"></span>annos,</span><span class="linebreak"></span>
<span class="line indent2">sic eat auspiciis Pyrrhus ad arma tuis! —</span><span class="linebreak"></span>
<span class="line">respice sollicitam Briseida, fortis Achille,</span><span class="linebreak"></span>
<span class="line indent2">nec miseram lenta ferreus ure mora!</span><span class="linebreak"></span>
<span class="line">aut, si versus amor tuus est in taedia nostri,</span><span class="linebreak"></span>
<span class="line indent2"><span class="br"></span><span class="lineNumber">140</span><span class="br"></span>quam sine te cogis vivere, coge mori!</span><span class="linebreak"></span>
<span class="line">utque facis, coges. abiit corpusque colorque;</span><span class="linebreak"></span>
<span class="line indent2">sustinet hoc animae spes tamen una tui.</span><span class="linebreak"></span>
<span class="line">qua si destituor, repetam fratresque virumque—</span><span class="linebreak"></span>
<span class="line indent2">nec tibi magnificum femina iussa mori.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>cur autem iubeas? stricto pete corpora ferro;</span><span class="linebreak"></span>
<span class="line indent2">est mihi qui fosso pectore sanguis eat.</span><span class="linebreak"></span>
<span class="line">me petat ille tuus, qui, si dea passa fuisset,</span><span class="linebreak"></span>
<span class="line indent2">ensis in Atridae pectus iturus erat!</span><span class="linebreak"></span>
<span class="line">A, potius serves nostram, tua munera, vitam!</span><span class="linebreak"></span>
<span class="line indent2"><span class="br"></span><span class="lineNumber">150</span><span class="br"></span>quod dederas hosti victor, amica rogo.</span><span class="linebreak"></span>
<span class="line">perdere quos melius possis, Neptunia praebent</span><span class="linebreak"></span>
<span class="line indent2">Pergama; materiam caedis ab hoste pete.</span><span class="linebreak"></span>
<span class="line">me modo, sive paras inpellere remige classem,</span><span class="linebreak"></span>
<span class="line indent2">sive manes, domini iure venire iube!</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_42_1"><a class="footnoteCrossrefLink" href="#target_note_LCL041_42_1" title="Click to highlight in text"><sup class="lineRef">1</sup>Hein.: suis <span class="italic">P</span>: sinu <span class="italic">cett.</span></a></li><script type="text/javascript">document.getElementById('note_LCL041_42_1').style.display = "none";</script></ul></section></notes></section>