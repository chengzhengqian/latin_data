<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Est aliqua ingrato meritum exprobrare voluptas.</span><span class="linebreak"></span>
<span class="line indent2">hac fruar; haec de te gaudia sola feram.</span><span class="linebreak"></span>
<span class="line">iussus inexpertam Colchos advertere puppim</span><span class="linebreak"></span>
<span class="line indent2">intrasti patriae regna beata meae.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>hoc illic Medea fui, nova nupta quod hic est;</span><span class="linebreak"></span>
<span class="line indent2">quam pater est illi, tam mihi dives erat.</span><span class="linebreak"></span>
<span class="line">hic Ephyren bimarem, Scythia tenus ille nivosa</span><span class="linebreak"></span>
<span class="line indent2">omne tenet, Ponti qua plaga laeva iacet.</span><span class="linebreak"></span>
<span class="line">Accipis hospitio iuvenes, Aeeta, Pelasgos,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>et premitis pictos, corpora Graia, toros.</span><span class="linebreak"></span>
<span class="line">tunc ego te vidi, tunc coepi scire, quid esses;</span><span class="linebreak"></span>
<span class="line indent2">illa fuit mentis prima ruina meae.</span><span class="linebreak"></span>
<span class="line">et vidi et perii; nec notis ignibus arsi,</span><span class="linebreak"></span>
<span class="line indent2">ardet ut ad magnos pinea taeda deos.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>et formosus eras, et me mea fata trahebant;</span><span class="linebreak"></span>
<span class="line indent2">abstulerant oculi lumina nostra tui.</span><span class="linebreak"></span>
<span class="line">perfide, sensistiâ€”quis enim bene celat amorem?</span><span class="linebreak"></span>
<span class="line indent2">eminet indicio prodita flamma suo.</span><span class="linebreak"></span>
<span class="line">Dicitur interea tibi lex ut dura ferorum</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>insolito premeres vomere colla boum.</span><span class="linebreak"></span>
<span class="line">Martis erant tauri plus quam per cornua saevi,</span><span class="linebreak"></span>
<span class="line indent2">quorum terribilis spiritus ignis erat;</span><span class="linebreak"></span>
<span class="line">aere pedes solidi praetentaque naribus aera,</span><span class="linebreak"></span>
<span class="line indent2">nigra per adflatus haec quoque facta suos.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>semina praeterea populos genitura iuberis</span><span class="linebreak"></span>
<span class="line indent2">spargere devota lata per arva manu,</span><span class="linebreak"></span>
<span class="line">qui peterent natis secum tua corpora telis;</span><span class="linebreak"></span>
<span class="line indent2">illa est agricolae messis iniqua suo.</span><span class="linebreak"></span>
</p>
</section><notes></notes></section>