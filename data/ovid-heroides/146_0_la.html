<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">miror et innumeris structam de cornibus aram,</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>et de qua pariens arbore nixa dea est,</span><span class="linebreak"></span>
<span class="line">et quae praeterea—neque enim meminive libetve</span><span class="linebreak"></span>
<span class="line indent2">quidquid ibi vidi dicere—Delos habet.</span><span class="linebreak"></span>
<span class="line">Forsitan haec spectans a te spectabar, Aconti,</span><span class="linebreak"></span>
<span class="line indent2">visaque simplicitas est mea posse capi.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>in templum redeo gradibus sublime Dianae—</span><span class="linebreak"></span>
<span class="line indent2">tutior hoc ecquis debuit esse locus?</span><span class="linebreak"></span>
<span class="line">mittitur ante pedes malum cum carmine tali—</span><span class="linebreak"></span>
<span class="line indent2">ei mihi, iuravi nunc quoque paene tibi!</span><span class="linebreak"></span>
<span class="line">sustulit hoc nutrix mirataque “perlege!” dixit.</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>insidias legi, magne poeta, tuas!</span><span class="linebreak"></span>
<span class="line">nomine coniugii dicto confusa pudore,</span><span class="linebreak"></span>
<span class="line indent2">sensi me totis erubuisse genis,</span><span class="linebreak"></span>
<span class="line">luminaque in gremio veluti defixa tenebam—</span><span class="linebreak"></span>
<span class="line indent2">lumina propositi facta ministra tui.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>inprobe, quid gaudes? aut quae tibi gloria parta est?</span><span class="linebreak"></span>
<span class="line indent2">quidve vir elusa virgine laudis habes?</span><span class="linebreak"></span>
<span class="line">non ego constiteram sumpta peltata securi,</span><span class="linebreak"></span>
<span class="line indent2">qualis in Iliaco Penthesilea solo;</span><span class="linebreak"></span>
<span class="line">nullus Amazonio caelatus balteus auro,</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>sicut ab Hippolyte, praeda relata tibi est.</span><span class="linebreak"></span>
<span class="line">verba quid exultas tua si mihi verba dederunt,</span><span class="linebreak"></span>
<span class="line indent2">sumque parum prudens capta puella dolis?</span><span class="linebreak"></span>
<span class="line">Cydippen pomum, pomum Schoeneida cepit;</span><span class="linebreak"></span>
<span class="line indent2">tu nunc Hippomenes scilicet alter eris!</span><span class="linebreak"></span>
</p>
</section><notes></notes></section>