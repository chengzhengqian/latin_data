<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">me quoque, quod monui bene multa fideliter, odit;</span><span class="linebreak"></span>
<span class="line indent2">hoc mihi libertas, hoc pia lingua dedit.</span><span class="linebreak"></span>
<span class="line">et tamquam desint, quae me sine fine fatigent,</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>accumulat curas filia parva meas.</span><span class="linebreak"></span>
<span class="line">Ultima tu nostris accedis causa querelis.</span><span class="linebreak"></span>
<span class="line indent2">non agitur vento nostra carina suo.</span><span class="linebreak"></span>
<span class="line">ecce, iacent collo sparsi sine lege capilli,</span><span class="linebreak"></span>
<span class="line indent2">nec premit articulos lucida gemma meos;</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>veste tegor vili, nullum est in crinibus aurum,</span><span class="linebreak"></span>
<span class="line indent2">non Arabum noster dona capillus habet.</span><span class="linebreak"></span>
<span class="line">cui colar infelix, aut cui placuisse laborem?</span><span class="linebreak"></span>
<span class="line indent2">ille mei cultus unicus auctor abes.</span><span class="linebreak"></span>
<span class="line">molle meum levibusque cor est violabile telis,</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>et semper causa est, cur ego semper amem—</span><span class="linebreak"></span>
<span class="line">sive ita nascenti legem dixere Sorores</span><span class="linebreak"></span>
<span class="line indent2">nec data sunt vitae fila severa meae,</span><span class="linebreak"></span>
<span class="line">sive abeunt studia in mores, artisque magistra</span><span class="linebreak"></span>
<span class="line indent2">ingenium nobis molle Thalia facit.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>quid mirum, si me primae lanuginis aetas</span><span class="linebreak"></span>
<span class="line indent2">abstulit, atque anni quos vir amare potest?</span><span class="linebreak"></span>
<span class="line">hunc ne pro Cephalo raperes, Aurora, timebam—</span><span class="linebreak"></span>
<span class="line indent2">et faceres, sed te prima rapina tenet!</span><span class="linebreak"></span>
<span class="line">hunc si conspiciat quae conspicit omnia Phoebe,</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>iussus erit somnos continuare Phaon;</span><span class="linebreak"></span>
<span class="line">hunc Venus in caelum curru vexisset eburno,</span><span class="linebreak"></span>
<span class="line indent2">sed videt et Marti posse placere suo.</span><span class="linebreak"></span>
<span class="line">o nec adhuc iuvenis, nec iam puer, utilis aetas,</span><span class="linebreak"></span>
<span class="line indent2">o decus atque aevi gloria magna tui,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>huc ades inque sinus, formose, relabere nostros!</span><span class="linebreak"></span>
<span class="line indent2">non ut ames oro, verum ut amere sinas.</span><span class="linebreak"></span>
<span class="line">Scribimus, et lacrimis oculi rorantur obortis;</span><span class="linebreak"></span>
<span class="line indent2">adspice, quam sit in hoc multa litura loco!</span><span class="linebreak"></span>
</p>
</section><notes></notes></section>