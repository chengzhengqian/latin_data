<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Quodsi forte preces praecordia ferrea tangunt,</span><span class="linebreak"></span>
<span class="line indent2">nunc animis audi verba minora meis!</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>tam tibi sum supplex, quam tu mihi saepe fuisti,</span><span class="linebreak"></span>
<span class="line indent2">nec moror ante tuos procubuisse pedes.</span><span class="linebreak"></span>
<span class="line">si tibi sum vilis, communis respice natos;</span><span class="linebreak"></span>
<span class="line indent2">saeviet in partus dira noverca meos.</span><span class="linebreak"></span>
<span class="line">et nimium similes tibi sunt, et imagine tangor,</span><span class="linebreak"></span>
<span class="line indent2"><span class="br"></span><span class="lineNumber">190</span><span class="br"></span>et quotiens video, lumina nostra madent.</span><span class="linebreak"></span>
<span class="line">per superos oro, per avitae lumina flammae,</span><span class="linebreak"></span>
<span class="line indent2">per meritum et natos, pignora nostra, duos—</span><span class="linebreak"></span>
<span class="line">redde torum, pro quo tot res insana reliqui;</span><span class="linebreak"></span>
<span class="line indent2">adde fidem dictis auxiliumque refer!</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>non ego te inploro contra taurosque virosque,</span><span class="linebreak"></span>
<span class="line indent2">utque tua serpens victa quiescat ope;</span><span class="linebreak"></span>
<span class="line">te peto, quem merui, quem nobis ipse dedisti,</span><span class="linebreak"></span>
<span class="line indent2">cum quo sum pariter facta parente parens.</span><span class="linebreak"></span>
<span class="line">Dos ubi sit, quaeris? campo numeravimus illo,</span><span class="linebreak"></span>
<span class="line indent2"><span class="br"></span><span class="lineNumber">200</span><span class="br"></span>qui tibi laturo vellus arandus erat.</span><span class="linebreak"></span>
<span class="line">aureus ille aries villo spectabilis alto</span><span class="linebreak"></span>
<span class="line indent2">dos mea, quam, dicam si tibi “redde!,” neges.</span><span class="linebreak"></span>
<span class="line">dos mea tu sospes; dos est mea Graia iuventus!</span><span class="linebreak"></span>
<span class="line indent2">i nunc, Sisyphias, inprobe, confer opes!</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>quod vivis, quod habes nuptam socerumque potentis,</span><span class="linebreak"></span>
<span class="line indent2">hoc ipsum, ingratus quod potes esse, meum est.</span><span class="linebreak"></span>
<span class="line">quos equidem actutum—sed quid praedicere poenam</span><span class="linebreak"></span>
<span class="line indent2">attinet? ingentis parturit ira minas.</span><span class="linebreak"></span>
</p></section><notes></notes></section>