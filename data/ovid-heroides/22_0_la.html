<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">105</span><span class="br"></span>Aequora bina suis obpugnant fluctibus isthmon,</span><span class="linebreak"></span>
<span class="line indent2">et tenuis tellus audit utrumque mare.</span><span class="linebreak"></span>
<span class="line">hic tecum Troezena colam, Pittheia regna;</span><span class="linebreak"></span>
<span class="line indent2">iam nunc est patria carior illa mea.</span><span class="linebreak"></span>
<span class="line">tempore abest aberitque diu Neptunius heros;</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>illum Pirithoi detinet ora sui.</span><span class="linebreak"></span>
<span class="line">praeposuit Theseus—nisi si<a class="footnoteLink" href="#note_LCL041_52_1" id="target_note_LCL041_52_1"><sup>1</sup></a> manifesta negamus—</span><span class="linebreak"></span>
<span class="line indent2">Pirithoum Phaedrae Pirithoumque tibi.</span><span class="linebreak"></span>
<span class="line">sola nec haec ad nos iniuria venit ab illo;</span><span class="linebreak"></span>
<span class="line indent2">in magnis laesi rebus uterque sumus.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>ossa mei fratris clava perfracta trinodi</span><span class="linebreak"></span>
<span class="line indent2">sparsit humi; soror est praeda relicta feris.</span><span class="linebreak"></span>
<span class="line">prima securigeras inter virtute puellas</span><span class="linebreak"></span>
<span class="line indent2">te peperit, nati digna vigore parens;</span><span class="linebreak"></span>
<span class="line">si quaeras, ubi sit—-Theseus latus ense peregit,</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>nec tanto mater pignore tuta fuit.</span><span class="linebreak"></span>
<span class="line">at ne nupta quidem taedaque accepta iugali—</span><span class="linebreak"></span>
<span class="line indent2">cur, nisi ne caperes regna paterna nothus?</span><span class="linebreak"></span>
<span class="line">addidit et fratres ex me tibi, quos tamen omnis</span><span class="linebreak"></span>
<span class="line indent2">non ego tollendi causa, sed ille fuit.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>o utinam nocitura tibi, pulcherrime rerum,</span><span class="linebreak"></span>
<span class="line indent2">in medio nisu viscera rupta forent!</span><span class="linebreak"></span>
<span class="line">i nunc, sic meriti lectum reverere parentis—</span><span class="linebreak"></span>
<span class="line indent2">quem fugit et factis abdicat ipse suis!</span><span class="linebreak"></span>
<span class="line">Nec, quia privigno videar coitura noverca,</span><span class="linebreak"></span>
<span class="line indent2"><span class="br"></span><span class="lineNumber">130</span><span class="br"></span>terruerint animos nomina vana tuos.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_52_1"><a class="footnoteCrossrefLink" href="#target_note_LCL041_52_1" title="Click to highlight in text"><sup class="lineRef">1</sup>nisi si <span class="italic">Hein</span>.: nisi <span class="italic">P</span>: nisi nos <span class="italic">G</span> ω.</a></li><script type="text/javascript">document.getElementById('note_LCL041_52_1').style.display = "none";</script></ul></section></notes></section>