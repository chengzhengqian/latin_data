<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">exagitet ne me tantum tua, deprecor, uxor—</span><span class="linebreak"></span>
<span class="line indent2">quae mihi nescio quo non erit aequa modo—</span><span class="linebreak"></span>
<span class="line">neve meos coram scindi patiare capillos</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>et leviter dicas: “haec quoque nostra fuit.”</span><span class="linebreak"></span>
<span class="line">vel patiare licet, dum ne contempta relinquar—</span><span class="linebreak"></span>
<span class="line indent2">hic mihi vae! miserae concutit ossa metus.</span><span class="linebreak"></span>
<span class="line">Quid tamen expectas? Agamemnona paenitet irae,</span><span class="linebreak"></span>
<span class="line indent2">et iacet ante tuos Graecia maesta pedes.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>vince animos iramque tuam, qui cetera vincis!</span><span class="linebreak"></span>
<span class="line indent2">quid lacerat Danaas inpiger Hector opes?</span><span class="linebreak"></span>
<span class="line">arma cape, Aeacide, sed me tamen ante recepta,</span><span class="linebreak"></span>
<span class="line indent2">et preme turbatos Marte favente viros!</span><span class="linebreak"></span>
<span class="line">propter me mota est, propter me desinat ira,</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>simque ego tristitiae causa modusque tuae.</span><span class="linebreak"></span>
<span class="line">nec tibi turpe puta precibus succumbere nostris;</span><span class="linebreak"></span>
<span class="line indent2">coniugis Oenides versus in arma prece est.</span><span class="linebreak"></span>
<span class="line">res audita mihi, nota est tibi. fratribus orba</span><span class="linebreak"></span>
<span class="line indent2">devovit nati spemque caputque parens.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>bellum erat; ille ferox positis secessit ab armis</span><span class="linebreak"></span>
<span class="line indent2">et patriae rigida mente negavit opem.</span><span class="linebreak"></span>
<span class="line">sola virum coniunx flexit. felicior illa!</span><span class="linebreak"></span>
<span class="line indent2">at mea pro<a class="footnoteLink" href="#note_LCL041_38_1" id="target_note_LCL041_38_1"><sup>1</sup></a> nullo pondere verba cadunt.</span><span class="linebreak"></span>
<span class="line">nec tamen indignor nec me pro coniuge gessi</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>saepius in domini serva vocata torum.</span><span class="linebreak"></span>
<span class="line">me quaedam, memini, dominam captiva vocabat.</span><span class="linebreak"></span>
<span class="line indent2">“servitio,” dixi, “nominis addis onus.”</span><span class="linebreak"></span>
<span class="line">Per tamen ossa viri subito male tecta sepulcro,</span><span class="linebreak"></span>
<span class="line indent2">semper iudiciis ossa verenda meis;</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_38_1"><a class="footnoteCrossrefLink" href="#target_note_LCL041_38_1" title="Click to highlight in text"><sup class="lineRef">1</sup>pro! <span class="italic">Madv.</span></a></li><script type="text/javascript">document.getElementById('note_LCL041_38_1').style.display = "none";</script></ul></section></notes></section>