<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Tunc ego te vellem celeri venisse carina,</span><span class="linebreak"></span>
<span class="line indent2">cum mea virginitas mille petita procis;</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>si te vidissem, primus de mille fuisses.</span><span class="linebreak"></span>
<span class="line indent2">iudicio veniam vir dabit ipse meo.</span><span class="linebreak"></span>
<span class="line">ad possessa venis praeceptaque gaudia, serus;</span><span class="linebreak"></span>
<span class="line indent2">spes tua lenta fuit; quod petis, alter habet.</span><span class="linebreak"></span>
<span class="line">ut tamen optarim fieri tua Troica coniunx,</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>invitam sic me nec Menelaus habet.</span><span class="linebreak"></span>
<span class="line">desine molle, precor, verbis convellere pectus,</span><span class="linebreak"></span>
<span class="line indent2">neve mihi, quam te dicis amare, noce;</span><span class="linebreak"></span>
<span class="line">sed sine quam tribuit sortem fortuna tueri,</span><span class="linebreak"></span>
<span class="line indent2">nec spolium nostri turpe pudoris ave!<a class="footnoteLink" href="#note_LCL041_232_1" id="target_note_LCL041_232_1"><sup>1</sup></a></span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>At Venus hoc paeta est, et in altae vallibus Idae</span><span class="linebreak"></span>
<span class="line indent2">tres tibi se nudas exhibuere deae,</span><span class="linebreak"></span>
<span class="line">unaque cum regnum, belli daret altera laudem,</span><span class="linebreak"></span>
<span class="line indent2">“Tyndaridis coniunx,” tertia dixit, “eris!”</span><span class="linebreak"></span>
<span class="line">credere vix equidem caelestia corpora possum</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>arbitrio formam supposuisse tuo,</span><span class="linebreak"></span>
<span class="line">utque sit hoc verum, certe pars altera ficta est,</span><span class="linebreak"></span>
<span class="line indent2">iudicii pretium qua data dicor ego.</span><span class="linebreak"></span>
<span class="line">non est tanta mihi fiducia corporis, ut me</span><span class="linebreak"></span>
<span class="line indent2">maxima teste dea dona fuisse putem.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>contenta est oculis hominum mea forma probari;</span><span class="linebreak"></span>
<span class="line indent2">laudatrix Venus est invidiosa mihi.</span><span class="linebreak"></span>
<span class="line">sed nihil infirmo; faveo quoque laudibus istis—</span><span class="linebreak"></span>
<span class="line indent2">nam, mens, vox quare, quod cupit esse, neget?</span><span class="linebreak"></span>
<span class="line">nec tu succense, nimium mihi creditus aegre;</span><span class="linebreak"></span>
<span class="line indent2"><span class="br"></span><span class="lineNumber">130</span><span class="br"></span>tarda solet magnis rebus inesse fides.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_232_1"><a class="footnoteCrossrefLink" href="#target_note_LCL041_232_1" title="Click to highlight in text"><sup class="lineRef">1</sup>ave <span class="italic">Pa</span>.: habe <span class="italic">MSS.</span></a></li><script type="text/javascript">document.getElementById('note_LCL041_232_1').style.display = "none";</script></ul></section></notes></section>