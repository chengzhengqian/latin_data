<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tot tamen amissis te conpensavimus unum;</span><span class="linebreak"></span>
<span class="line indent2">tu dominus, tu vir, tu mihi frater eras.</span><span class="linebreak"></span>
<span class="line">tu mihi, iuratus per numina matris aquosae,</span><span class="linebreak"></span>
<span class="line indent2">utile dicebas ipse fuisse capi—</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>scilicet ut, quamvis veniam dotata, repellas</span><span class="linebreak"></span>
<span class="line indent2">et mecum fugias quae tibi dantur opes!</span><span class="linebreak"></span>
<span class="line">quin etiam fama est, cum crastina fulserit Eos,</span><span class="linebreak"></span>
<span class="line indent2">te dare nubiferis lintea velle Notis.</span><span class="linebreak"></span>
<span class="line">Quod scelus ut pavidas miserae mihi contigit aures,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>sanguinis atque animi pectus inane fuit.</span><span class="linebreak"></span>
<span class="line">ibis et—o miseram!—cui me, violente,<a class="footnoteLink" href="#note_LCL041_36_1" id="target_note_LCL041_36_1"><sup>1</sup></a> relinquis?</span><span class="linebreak"></span>
<span class="line indent2">quis mihi desertae mite levamen erit?</span><span class="linebreak"></span>
<span class="line">devorer ante, precor, subito telluris hiatu</span><span class="linebreak"></span>
<span class="line indent2">aut rutilo missi fulminis igne cremer,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>quam sine me Pthiis canescant aequora remis,</span><span class="linebreak"></span>
<span class="line indent2">et videam puppes ire relicta tuas!</span><span class="linebreak"></span>
<span class="line">si tibi iam reditusque placent patriique Penates,</span><span class="linebreak"></span>
<span class="line indent2">non ego sum classi sarcina magna tuae.</span><span class="linebreak"></span>
<span class="line">victorem captiva sequar, non nupta maritum;</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>est mihi, quae lanas molliat, apta manus.</span><span class="linebreak"></span>
<span class="line">inter Achaeiadas longe pulcherrima matres</span><span class="linebreak"></span>
<span class="line indent2">in thalamos coniunx ibit eatque tuos,</span><span class="linebreak"></span>
<span class="line">digna nurus socero, Iovis Aeginaeque nepote,</span><span class="linebreak"></span>
<span class="line indent2">cuique senex Nereus prosocer esse velit.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>nos humiles famulaeque tuae data pensa trahemus,</span><span class="linebreak"></span>
<span class="line indent2">et minuent plenas stamina nostra colos.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_36_1"><a class="footnoteCrossrefLink" href="#target_note_LCL041_36_1" title="Click to highlight in text"><sup class="lineRef">1</sup>tu lente <span class="italic">Bent.</span></a></li><script type="text/javascript">document.getElementById('note_LCL041_36_1').style.display = "none";</script></ul></section></notes></section>