<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">cui pater est Minos, cui mater filia Phoebi,</span><span class="linebreak"></span>
<span class="line indent2">quodque magis memini, quae tibi pacta fui!</span><span class="linebreak"></span>
<span class="line">si mare, si terras porrectaque litora vidi,</span><span class="linebreak"></span>
<span class="line indent2">multa mihi terrae, multa minantur aquae.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>caelum restabat—timeo simulacra deorum!</span><span class="linebreak"></span>
<span class="line indent2">destitutor rabidis praeda cibusque feris;</span><span class="linebreak"></span>
<span class="line">sive colunt habitantque viri, diffidimus illis—</span><span class="linebreak"></span>
<span class="line indent2">externos didici laesa timere viros.</span><span class="linebreak"></span>
<span class="line">Viveret Androgeos utinam! nec facta luisses</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>inpia funeribus, Cecropi terra, tuis;</span><span class="linebreak"></span>
<span class="line">nec tua mactasset nodoso stipite, Theseu,</span><span class="linebreak"></span>
<span class="line indent2">ardua parte virum dextera, parte bovem;</span><span class="linebreak"></span>
<span class="line">nec tibi, quae reditus monstrarent, fila dedissem,</span><span class="linebreak"></span>
<span class="line indent2">fila per adductas saepe recepta manus.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>non equidem miror, si stat victoria tecum,</span><span class="linebreak"></span>
<span class="line indent2">strataque Cretaeam belua planxit<a class="footnoteLink" href="#note_LCL041_128_1" id="target_note_LCL041_128_1"><sup>1</sup></a> humum.</span><span class="linebreak"></span>
<span class="line">non poterant figi praecordia ferrea cornu;</span><span class="linebreak"></span>
<span class="line indent2">ut te non tegeres, pectore tutus eras.</span><span class="linebreak"></span>
<span class="line">illic tu silices, illic adamanta tulisti,</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>illic, qui silices, Thesea, vincat, habes.</span><span class="linebreak"></span>
<span class="line">Crudeles somni, quid me tenuistis inertem?</span><span class="linebreak"></span>
<span class="line indent2">aut semel aeterna nocte premenda fui.</span><span class="linebreak"></span>
<span class="line">vos quoque crudeles, venti, nimiumque parati</span><span class="linebreak"></span>
<span class="line indent2">flaminaque in lacrimas officiosa meas.</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>dextera crudelis, quae me fratremque necavit,</span><span class="linebreak"></span>
<span class="line indent2">et data poscenti, nomen inane, fides!</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_128_1"><a class="footnoteCrossrefLink" href="#target_note_LCL041_128_1" title="Click to highlight in text"><sup class="lineRef">1</sup>planxit <span class="italic">Bent</span>.: stravit <span class="italic">P G</span><sub>2</sub> <span class="italic">Plan</span>.: texit <span class="italic">G</span><sub>1</sub> <span class="italic">Merk</span>.: pressit <span class="italic">s Sedl</span>.: tinxit ω <span class="italic">Burm.</span></a></li><script type="text/javascript">document.getElementById('note_LCL041_128_1').style.display = "none";</script></ul></section></notes></section>