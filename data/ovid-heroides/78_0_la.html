<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">causa tua est dispar; tu tantum vivere pugna,</span><span class="linebreak"></span>
<span class="line indent2">inque pios dominae posse redire sinus.</span><span class="linebreak"></span>
<span class="line">Parcite, Dardanidae, de tot, precor, hostibus uni,</span><span class="linebreak"></span>
<span class="line indent2"><span class="br"></span><span class="lineNumber">80</span><span class="br"></span>ne meus ex illo corpore sanguis eat!</span><span class="linebreak"></span>
<span class="line">non est quem deceat nudo concurrere ferro,</span><span class="linebreak"></span>
<span class="line indent2">saevaque in oppositos pectora ferre viros;</span><span class="linebreak"></span>
<span class="line">fortius ille potest multo, quam pugnat, amare.</span><span class="linebreak"></span>
<span class="line indent2">bella gerant alii; Protesilaus amet!</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>Nunc fateor—volui revocare, animusque ferebat;</span><span class="linebreak"></span>
<span class="line indent2">substitit auspicii lingua timore mali.</span><span class="linebreak"></span>
<span class="line">cum foribus velles ad Troiam exire paternis,</span><span class="linebreak"></span>
<span class="line indent2">pes tuus offenso limine signa dedit.</span><span class="linebreak"></span>
<span class="line">ut vidi, ingemui, tacitoque in pectore dixi:</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>“signa reversuri sint, precor, ista viri!”</span><span class="linebreak"></span>
<span class="line">haec tibi nunc refero, ne sis animosus in armis;</span><span class="linebreak"></span>
<span class="line indent2">fac, meus in ventos hic timor omnis eat!</span><span class="linebreak"></span>
<span class="line">Sors quoque nescio quem fato designat iniquo,</span><span class="linebreak"></span>
<span class="line indent2">qui primus Danaum Troada tangat humum.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>infelix, quae prima virum lugebit ademptum!</span><span class="linebreak"></span>
<span class="line indent2">di faciant, ne tu strenuus esse velis!</span><span class="linebreak"></span>
<span class="line">inter mille rates tua sit millensima puppis,</span><span class="linebreak"></span>
<span class="line indent2">iamque fatigatas ultima verset aquas!</span><span class="linebreak"></span>
<span class="line">hoc quoque praemoneo: de nave novissimus exi;</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>non est, quo properas, terra paterna tibi.</span><span class="linebreak"></span>
<span class="line">cum venies, remoque move veloque carinam</span><span class="linebreak"></span>
<span class="line indent2">inque tuo celerem litore siste gradum!</span><span class="linebreak"></span>
<span class="line">Sive latet Phoebus seu terris altior exstat,</span><span class="linebreak"></span>
<span class="line indent2">tu mihi luce celer, tu mihi nocte veni,</span><span class="linebreak"></span>
</p></section><notes></notes></section>