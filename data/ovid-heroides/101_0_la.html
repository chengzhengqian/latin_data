<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">non ego coniugium generosae degener opto,</span><span class="linebreak"></span>
<span class="line indent2">nec mea, crede mihi, turpiter uxor eris.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Pliada, si quaeres, in nostra gente Iovemque</span><span class="linebreak"></span>
<span class="line indent2">invenies, medios ut taceamus avos;</span><span class="linebreak"></span>
<span class="line">regna parens Asiae, qua nulla beatior ora est,</span><span class="linebreak"></span>
<span class="line indent2">finibus inmensis vix obeunda, tenet.</span><span class="linebreak"></span>
<span class="line">innumeras urbes atque aurea tecta videbis,</span><span class="linebreak"></span>
<span class="line indent2"><span class="br"></span><span class="lineNumber">180</span><span class="br"></span>quaeque suos dicas templa decere deos.</span><span class="linebreak"></span>
<span class="line">Ilion adspicies firmataque turribus altis</span><span class="linebreak"></span>
<span class="line indent2">moenia, Phoebeae structa canore lyrae.</span><span class="linebreak"></span>
<span class="line">quid tibi de turba narrem numeroque virorum?</span><span class="linebreak"></span>
<span class="line indent2">vix populum tellus sustinet illa suum.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>occurrent denso tibi Troades agmine matres,</span><span class="linebreak"></span>
<span class="line indent2">nec capient Phrygias atria nostra nurus.</span><span class="linebreak"></span>
<span class="line">o quotiens dices: “quam pauper Achaia nostra est!”</span><span class="linebreak"></span>
<span class="line indent2">una domus quaevis urbis habebit opes.</span><span class="linebreak"></span>
<span class="line">Nec mihi fas fuerit Sparten contemnere vestram;</span><span class="linebreak"></span>
<span class="line indent2"><span class="br"></span><span class="lineNumber">190</span><span class="br"></span>in qua tu nata es, terra beata mihi est.</span><span class="linebreak"></span>
<span class="line">parca sed est Sparte, tu cultu divite digna;</span><span class="linebreak"></span>
<span class="line indent2">ad talem formam non facit iste locus.</span><span class="linebreak"></span>
<span class="line">hanc faciem largis sine fine paratibus uti</span><span class="linebreak"></span>
<span class="line indent2">deliciisque decet luxuriare novis.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>cum videas cultus nostra de gente virorum,</span><span class="linebreak"></span>
<span class="line indent2">qualem Dardanias credis habere nurus?</span><span class="linebreak"></span>
<span class="line">da modo te facilem, nec dedignare maritum,</span><span class="linebreak"></span>
<span class="line indent2">rure Therapnaeo nata puella, Phrygem.</span><span class="linebreak"></span>
<span class="line">Phryx erat et nostro genitus de sanguine, qui nunc</span><span class="linebreak"></span>
<span class="line indent2"><span class="br"></span><span class="lineNumber">200</span><span class="br"></span>cum dis potando nectare miscet aquas.</span><span class="linebreak"></span>
</p>
</section><notes></notes></section>