<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">protinus abscissa planxi mea pectora veste,</span><span class="linebreak"></span>
<span class="line indent2">tuta nec a digitis ora fuere meis.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>ire animus mediae suadebat in agmina turbae</span><span class="linebreak"></span>
<span class="line indent2">sertaque conpositis demere rapta comis;</span><span class="linebreak"></span>
<span class="line">vix me continui, quin dilaniata capillos</span><span class="linebreak"></span>
<span class="line indent2">clamarem “meus est!” iniceremque manus.</span><span class="linebreak"></span>
<span class="line">Laese pater, gaude! Colchi gaudete relicti!</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>inferias umbrae fratris habete mei;</span><span class="linebreak"></span>
<span class="line">deseror amissis regno patriaque domoque</span><span class="linebreak"></span>
<span class="line indent2">coniuge, qui nobis omnia solus erat!</span><span class="linebreak"></span>
<span class="line">serpentis igitur potui taurosque furentes;</span><span class="linebreak"></span>
<span class="line indent2">unum non potui perdomuisse virum,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>quaeque feros pepuli doctis medicatibus ignes,</span><span class="linebreak"></span>
<span class="line indent2">non valeo flammas effugere ipsa meas.</span><span class="linebreak"></span>
<span class="line">ipsi me cantus herbaeque artesque relinquunt;</span><span class="linebreak"></span>
<span class="line indent2">nil dea, nil Hecates sacra potentis agunt.</span><span class="linebreak"></span>
<span class="line">non mihi grata dies; noctes vigilantur amarae,</span><span class="linebreak"></span>
<span class="line indent2"><span class="br"></span><span class="lineNumber">170</span><span class="br"></span>et tener a misero pectore somnus abest.<a class="footnoteLink" href="#note_LCL041_154_1" id="target_note_LCL041_154_1"><sup>1</sup></a></span><span class="linebreak"></span>
<span class="line">quae me non possum, potui sopire draconem;</span><span class="linebreak"></span>
<span class="line indent2">utilior cuivis quam mihi cura mea est.</span><span class="linebreak"></span>
<span class="line">quos ego servavi, paelex amplectitur artus,</span><span class="linebreak"></span>
<span class="line indent2">et nostri fructus illa laboris habet.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Forsitan et, stultae dum te iactare maritae</span><span class="linebreak"></span>
<span class="line indent2">quaeris et iniustis auribus apta loqui,</span><span class="linebreak"></span>
<span class="line">in faciem moresque meos nova crimina fingas.</span><span class="linebreak"></span>
<span class="line indent2">rideat et vitiis laeta sit illa meis!</span><span class="linebreak"></span>
<span class="line">rideat et Tyrio iaceat sublimis in ostro—</span><span class="linebreak"></span>
<span class="line indent2"><span class="br"></span><span class="lineNumber">180</span><span class="br"></span>flebit et ardores vincet adusta meos!</span><span class="linebreak"></span>
<span class="line">dum ferrum flammaeque aderunt sucusque veneni,</span><span class="linebreak"></span>
<span class="line indent2">hostis Medeae nullus inultus erit!</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_154_1"><a class="footnoteCrossrefLink" href="#target_note_LCL041_154_1" title="Click to highlight in text"><sup class="lineRef">1</sup><span class="italic">Postgate</span>: nec tenera . . . habet <span class="italic">P.</span></a></li><script type="text/javascript">document.getElementById('note_LCL041_154_1').style.display = "none";</script></ul></section></notes></section>