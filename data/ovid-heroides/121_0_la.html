<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Iamque fatigatis umero sub utroque lacertis</span><span class="linebreak"></span>
<span class="line indent2">fortiter in summas erigor altus aquas.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>ut procul aspexi lumen, “meus ignis in illo est:</span><span class="linebreak"></span>
<span class="line indent2">illa meum,” dixi, “litora lumen habent!”</span><span class="linebreak"></span>
<span class="line">et subito lassis vires rediere lacertis,</span><span class="linebreak"></span>
<span class="line indent2">visaque, quam fuerat, mollior unda mihi.</span><span class="linebreak"></span>
<span class="line">frigora ne possim gelidi sentire profundi,</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>qui calet in cupido pectore, praestat amor.</span><span class="linebreak"></span>
<span class="line">quo magis accedo propioraque litora fiunt,</span><span class="linebreak"></span>
<span class="line indent2">quoque minus restat, plus libet ire mihi.</span><span class="linebreak"></span>
<span class="line">cum vero possum cerni quoque, protinus addis</span><span class="linebreak"></span>
<span class="line indent2">spectatrix animos, ut valeamque facis.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>nunc etiam nando dominae placuisse laboro,</span><span class="linebreak"></span>
<span class="line indent2">atque oculis iacto bracchia nostra tuis.</span><span class="linebreak"></span>
<span class="line">te tua vix prohibet nutrix descendere in altum—</span><span class="linebreak"></span>
<span class="line indent2">hoc quoque enim vidi, nec mihi verba dabam.<a class="footnoteLink" href="#note_LCL041_250_1" id="target_note_LCL041_250_1"><sup>1</sup></a></span><span class="linebreak"></span>
<span class="line">nec tamen effecit, quamvis retinebat euntem,</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>ne fieret prima pes tuus udus aqua.</span><span class="linebreak"></span>
<span class="line">excipis amplexu feliciaque oscula iungis—</span><span class="linebreak"></span>
<span class="line indent2">oscula, di magni, trans mare digna peti!—</span><span class="linebreak"></span>
<span class="line">eque tuis demptos umeris mihi tradis amictus,</span><span class="linebreak"></span>
<span class="line indent2">et madidam siccas aequoris imbre comam.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Cetera nox et nos et turris conscia novit,</span><span class="linebreak"></span>
<span class="line indent2">quodque mihi lumen per vada monstrat iter.</span><span class="linebreak"></span>
<span class="line">non magis illius numerari gaudia noctis</span><span class="linebreak"></span>
<span class="line indent2">Hellespontiaci quam maris alga potest;</span><span class="linebreak"></span>
<span class="line">quo brevius spatium nobis ad furta dabatur,</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>hoc magis est cautum, ne foret illud iners.</span><span class="linebreak"></span>
<span class="line">Iamque fugatura Tithoni coniuge noctem</span><span class="linebreak"></span>
<span class="line indent2">praevius Aurorae Lucifer ortus erat;</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_250_1"><a class="footnoteCrossrefLink" href="#target_note_LCL041_250_1" title="Click to highlight in text"><sup class="lineRef">1</sup><span class="italic">Bent</span>.: dabas <span class="italic">MSS.</span></a></li><script type="text/javascript">document.getElementById('note_LCL041_250_1').style.display = "none";</script></ul></section></notes></section>