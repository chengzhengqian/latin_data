<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">et modo cantabam veteres resupinus amores,</span><span class="linebreak"></span>
<span class="line indent2">et modo per nutum signa tegenda dabam.</span><span class="linebreak"></span>
<span class="line">et comitum primas, Clymenen Aethramque, tuarum</span><span class="linebreak"></span>
<span class="line indent2"><span class="br"></span><span class="lineNumber">260</span><span class="br"></span>ausus sum blandis nuper adire sonis,</span><span class="linebreak"></span>
<span class="line">quae mihi non aliud, quam formidare, locutae</span><span class="linebreak"></span>
<span class="line indent2">orantis medias deseruere preces.</span><span class="linebreak"></span>
<span class="line">Di facerent, pretium magni certaminis esses,</span><span class="linebreak"></span>
<span class="line indent2">teque suo posset victor habere toro!—</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>ut tulit Hippomenes Schoeneida praemia cursus,</span><span class="linebreak"></span>
<span class="line indent2">venit ut in Phrygios Hippodamia sinus,</span><span class="linebreak"></span>
<span class="line">ut ferus Alcides Acheloia cornua fregit,</span><span class="linebreak"></span>
<span class="line indent2">dum petit amplexus, Deianira, tuos.</span><span class="linebreak"></span>
<span class="line">nostra per has leges audacia fortiter isset,</span><span class="linebreak"></span>
<span class="line indent2"><span class="br"></span><span class="lineNumber">270</span><span class="br"></span>teque mei scires esse laboris opus.</span><span class="linebreak"></span>
<span class="line">nunc mihi nil superest nisi te, formosa, precari,</span><span class="linebreak"></span>
<span class="line indent2">amplectique tuos, si patiare, pedes.</span><span class="linebreak"></span>
<span class="line">o decus, o praesens geminorum gloria fratrum,</span><span class="linebreak"></span>
<span class="line indent2">o Iove digna viro, ni Iove nata fores,</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>aut ego Sigeos repetam te coniuge portus,</span><span class="linebreak"></span>
<span class="line indent2">aut hic Taenaria contegar exul humo!</span><span class="linebreak"></span>
<span class="line">non mea sunt summa leviter destricta<a class="footnoteLink" href="#note_LCL041_216_1" id="target_note_LCL041_216_1"><sup>1</sup></a> sagitta</span><span class="linebreak"></span>
<span class="line indent2">pectora; descendit vulnus ad ossa meum!</span><span class="linebreak"></span>
<span class="line">hoc mihi—nam repeto—fore, ut a caeleste sagitta</span><span class="linebreak"></span>
<span class="line indent2"><span class="br"></span><span class="lineNumber">280</span><span class="br"></span>figar, erat verax vaticinata soror.</span><span class="linebreak"></span>
<span class="line">parce datum fatis, Helene, contemnere amorem—</span><span class="linebreak"></span>
<span class="line indent2">sic habeas faciles in tua vota deos!</span><span class="linebreak"></span>
<span class="line">Multa quidem subeunt; sed coram ut plura loquamur,</span><span class="linebreak"></span>
<span class="line indent2">excipe me lecto nocte silente tuo.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_216_1"><a class="footnoteCrossrefLink" href="#target_note_LCL041_216_1" title="Click to highlight in text"><sup class="lineRef">1</sup>So <span class="italic">Hous.</span></a></li><script type="text/javascript">document.getElementById('note_LCL041_216_1').style.display = "none";</script></ul></section></notes></section>