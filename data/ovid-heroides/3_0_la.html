<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">45</span><span class="br"></span>usque metu micuere sinus, dum victor amicum</span><span class="linebreak"></span>
<span class="line indent2">dictus es Ismariis isse per agmen equis.</span><span class="linebreak"></span>
<span class="line">Sed mihi quid prodest vestris disiecta lacertis</span><span class="linebreak"></span>
<span class="line indent2">Ilios et, murus quod fuit, esse solum,</span><span class="linebreak"></span>
<span class="line">si maneo, qualis Troia durante manebam,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>virque mihi dempto fine carendus abest?</span><span class="linebreak"></span>
<span class="line">diruta sunt aliis, uni mihi Pergama restant,</span><span class="linebreak"></span>
<span class="line indent2">incola captivo quae bove victor arat.</span><span class="linebreak"></span>
<span class="line">iam seges est, ubi Troia fuit, resecandaque falce</span><span class="linebreak"></span>
<span class="line indent2">luxuriat Phrygio sanguine pinguis humus;</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>semisepulta virum curvis feriuntur aratris</span><span class="linebreak"></span>
<span class="line indent2">ossa, ruinosas occulit herba domos.</span><span class="linebreak"></span>
<span class="line">victor abes, nec scire mihi, quae causa morandi,</span><span class="linebreak"></span>
<span class="line indent2">aut in quo lateas ferreus orbe, licet!</span><span class="linebreak"></span>
<span class="line">Quisquis ad haec vertit peregrinam litora puppim,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>ille mihi de te multa rogatus abit,</span><span class="linebreak"></span>
<span class="line">quamque tibi reddat, si te modo viderit usquam,</span><span class="linebreak"></span>
<span class="line indent2">traditur huic digitis charta notata meis.</span><span class="linebreak"></span>
<span class="line">nos Pylon, antiqui Neleia Nestoris arva,</span><span class="linebreak"></span>
<span class="line indent2">misimus; incerta est fama remissa Pylo.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>misimus et Sparten; Sparte quoque nescia veri.<a class="footnoteLink" href="#note_LCL041_14_1" id="target_note_LCL041_14_1"><sup>1</sup></a></span><span class="linebreak"></span>
<span class="line indent2">quas habitas terras, aut ubi lentus abes?</span><span class="linebreak"></span>
<span class="line">utilius starent etiamnunc moenia Phoebiâ€”</span><span class="linebreak"></span>
<span class="line indent2">irascor votis, heu, levis ipsa meis!</span><span class="linebreak"></span>
<span class="line">scirem ubi pugnares, et tantum bella timerem,</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>et mea cum multis iuncta querela foret.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_14_1"><a class="footnoteCrossrefLink" href="#target_note_LCL041_14_1" title="Click to highlight in text"><sup class="lineRef">1</sup>vestri <span class="italic">Bent.</span></a></li><script type="text/javascript">document.getElementById('note_LCL041_14_1').style.display = "none";</script></ul></section></notes></section>