<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Aut igitur nullo belli repetere tumultu,</span><span class="linebreak"></span>
<span class="line indent2">aut cedent Marti Dorica castra meo.</span><span class="linebreak"></span>
<span class="line">nec tamen indigner pro tanta sumere ferrum</span><span class="linebreak"></span>
<span class="line indent2">coniuge. certamen praemia magna movent.</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>tu quoque, si de te totus contenderit orbis,</span><span class="linebreak"></span>
<span class="line indent2">nomen ab aeterna posteritate feres</span><span class="linebreak"></span>
<span class="line">spe modo non timida dis hinc egressa secundis;</span><span class="linebreak"></span>
<span class="line indent2">exige cum plena munera pacta fide.</span><span class="linebreak"></span>
</p>
</section>
<section class="div2">
<h2>XVII<span class="linebreak"></span><span class="sc">Helene Pahioi</span></h2>
<p class="lineGroup">
<span class="line"><span class="sc">Nunc</span> oculos tua cum violarit epistula nostros,</span><span class="linebreak"></span>
<span class="line indent2">non rescribendi gloria visa levis.</span><span class="linebreak"></span>
<span class="line">ausus es hospitii temeratis advena sacris</span><span class="linebreak"></span>
<span class="line indent2">legitimam nuptae sollicitare fidem!</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>scilicet idcirco ventosa per aequora vectum</span><span class="linebreak"></span>
<span class="line indent2">excepit portu Taenaris ora suo,</span><span class="linebreak"></span>
<span class="line">nec tibi, diversa quamvis e gente venires,</span><span class="linebreak"></span>
<span class="line indent2">oppositas habuit regia nostra fores,</span><span class="linebreak"></span>
<span class="line">esset ut officii merces iniuria tanti!</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>qui sic intrabas, hospes an hostis eras?</span><span class="linebreak"></span>
<span class="line">Nec dubito, quin haec, cum sit tam iusta, vocetur</span><span class="linebreak"></span>
<span class="line indent2">rustica iudicio nostra querela tuo.</span><span class="linebreak"></span>
<span class="line">rustica sim sane, dum non oblita pudoris,</span><span class="linebreak"></span>
<span class="line indent2">dumque tenor vitae sit sine labe meae.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>si non est ficto tristis mihi vultus in ore,</span><span class="linebreak"></span>
<span class="line indent2">nec sedeo duris torva superciliis,</span><span class="linebreak"></span>
<span class="line">fama tamen clara est, et adhuc sine crimine vixi,</span><span class="linebreak"></span>
<span class="line indent2">et laudem de me nullus adulter habet.</span><span class="linebreak"></span>
</p></section><notes></notes></section>