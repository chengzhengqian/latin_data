<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Excussere metum violenti iussa parentis;</span><span class="linebreak"></span>
<span class="line indent2">erigor et capio tela tremente manu.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>non ego falsa loquar: ter acutum sustulit ensem,</span><span class="linebreak"></span>
<span class="line indent2">ter male sublato reccidit ense manus.</span><span class="linebreak"></span>
<span class="line">admovi iugulo—sine me tibi vera fateri!—</span><span class="linebreak"></span>
<span class="line indent2">admovi iugulo tela paterna tuo;</span><span class="linebreak"></span>
<span class="line">sed timor et pietas crudelibus obstitit ausis,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>castaque mandatum dextra refugit opus.</span><span class="linebreak"></span>
<span class="line">purpureos laniata sinus, laniata capillos</span><span class="linebreak"></span>
<span class="line indent2">exiguo dixi talia verba sono:</span><span class="linebreak"></span>
<span class="line">“saevus, Hypermestra, pater est tibi; iussa parentis</span><span class="linebreak"></span>
<span class="line indent2">effice; germanis sit comes iste suis!</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>femina sum et virgo, natura mitis et annis;</span><span class="linebreak"></span>
<span class="line indent2">non faciunt molles ad fera tela manus.</span><span class="linebreak"></span>
<span class="line">quin age, dumque iacet, fortis imitare sorores—</span><span class="linebreak"></span>
<span class="line indent2">credibile est caesos omnibus esse viros!</span><span class="linebreak"></span>
<span class="line">si manus haec aliquam posset committere caedem,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>morte foret dominae sanguinolenta suae.</span><span class="linebreak"></span>
<span class="line">hanc meruere necem patruelia regna tenendo;</span><span class="linebreak"></span>
<span class="line indent2">cum sene nos inopi turba vagamur inops.<a class="footnoteLink" href="#note_LCL041_174_1" id="target_note_LCL041_174_1"><sup>1</sup></a></span><span class="linebreak"></span>
<span class="line">finge viros meruisse mori—quid fecimus ipsae?</span><span class="linebreak"></span>
<span class="line indent2">quo mihi commisso non licet esse piae?</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>quid mihi cum ferro? quo bellica tela puellae?</span><span class="linebreak"></span>
<span class="line indent2">aptior est digitis lana colusque meis.”</span><span class="linebreak"></span>
<span class="line">Haec ego; dumque queror, lacrimae sua verba sequuntur</span><span class="linebreak"></span>
<span class="line indent2">deque meis oculis in tua membra cadunt.</span><span class="linebreak"></span>
<span class="line">dum petis amplexus sopitaque bracchia iactas,</span><span class="linebreak"></span>
<span class="line indent2"><span class="br"></span><span class="lineNumber">70</span><span class="br"></span>paene manus telo saucia facta tua est.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_174_1"><a class="footnoteCrossrefLink" href="#target_note_LCL041_174_1" title="Click to highlight in text"><sup class="lineRef">1</sup>114 <span class="italic">placed here by Hous. who omits</span> 62 <span class="italic">and</span> 113, <span class="italic">fabricated to accommodate the misplaced</span> 114.</a></li><script type="text/javascript">document.getElementById('note_LCL041_174_1').style.display = "none";</script></ul></section></notes></section>