<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Sternuit en<a class="footnoteLink" href="#note_LCL041_270_1" id="target_note_LCL041_270_1"><sup>1</sup></a> lumen!—posito nam scribimus illo—</span><span class="linebreak"></span>
<span class="line indent2">sternuit et nobis prospera signa dedit.</span><span class="linebreak"></span>
<span class="line">ecce, merum nutrix faustos instillat in ignes,</span><span class="linebreak"></span>
<span class="line indent2">“cras” que “erimus plures,” inquit, et ipsa bibit.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>effice nos plures, evicta per aequora lapsus,</span><span class="linebreak"></span>
<span class="line indent2">o penitus toto corde recepte mihi!</span><span class="linebreak"></span>
<span class="line">in tua castra redi, socii desertor amoris;</span><span class="linebreak"></span>
<span class="line indent2">ponuntur medio cur mea membra toro?</span><span class="linebreak"></span>
<span class="line">quod timeas, non est! auso Venus ipsa favebit,</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>sternet et aequoreas aequore nata vias.</span><span class="linebreak"></span>
<span class="line">ire libet medias ipsi mihi saepe per undas,</span><span class="linebreak"></span>
<span class="line indent2">sed solet hoc maribus tutius esse fretum.</span><span class="linebreak"></span>
<span class="line">nam cur hac vectis Phrixo Phrixique sorore</span><span class="linebreak"></span>
<span class="line indent2">sola dedit vastis femina nomen aquis?</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Forsitan ad reditum metuas ne tempora desint,</span><span class="linebreak"></span>
<span class="line indent2">aut gemini nequeas ferre laboris onus.</span><span class="linebreak"></span>
<span class="line">at nos diversi medium coeamus in aequor</span><span class="linebreak"></span>
<span class="line indent2">obviaque in summis oscula demus aquis,</span><span class="linebreak"></span>
<span class="line">atque ita quisque suas iterum redeamus ad urbes;</span><span class="linebreak"></span>
<span class="line indent2"><span class="br"></span><span class="lineNumber">170</span><span class="br"></span>exiguum, sed plus quam nihil illud erit!</span><span class="linebreak"></span>
<span class="line">vel pudor hic utinam, qui nos clam cogit amare,</span><span class="linebreak"></span>
<span class="line indent2">vel timidus famae cedere vellet amor!</span><span class="linebreak"></span>
<span class="line">nunc, male res iunctae, calor et reverentia pugnant.</span><span class="linebreak"></span>
<span class="line indent2">quid sequar, in dubio est; haec decet, ille iuvat.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>ut semel intravit Colchos Pagasaeus Iason,</span><span class="linebreak"></span>
<span class="line indent2">inpositam celeri Phasida puppe tulit;</span><span class="linebreak"></span>
<span class="line">ut semel Idaeus Lacedaemona venit adulter,</span><span class="linebreak"></span>
<span class="line indent2">cum praeda rediit protinus ille sua.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_270_1"><a class="footnoteCrossrefLink" href="#target_note_LCL041_270_1" title="Click to highlight in text"><sup class="lineRef">1</sup>et <span class="italic">MSS</span>.: en <span class="italic">Bent. Hein.</span></a></li><script type="text/javascript">document.getElementById('note_LCL041_270_1').style.display = "none";</script></ul></section></notes></section>