<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">tene ferunt geminos pressisse tenaciter angues,</span><span class="linebreak"></span>
<span class="line indent2">cum tener in cunis iam Iove dignus eras?</span><span class="linebreak"></span>
<span class="line">coepisti melius quam desinis; ultima primis</span><span class="linebreak"></span>
<span class="line indent2">cedunt; dissimiles hic vir et ille puer.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>quem non mille ferae, quem non Stheneleius hostis,</span><span class="linebreak"></span>
<span class="line indent2">non potuit Iuno vincere, vincit amor.</span><span class="linebreak"></span>
<span class="line">At bene nupta feror, quia nominer Herculis uxor,</span><span class="linebreak"></span>
<span class="line indent2">sitque socer, rapidis qui tonat altus equis.</span><span class="linebreak"></span>
<span class="line">quam male inaequales veniunt ad aratra iuvenci,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>tam premitur magno coniuge nupta minor.</span><span class="linebreak"></span>
<span class="line">non honor est sed onus species laesura ferentis;</span><span class="linebreak"></span>
<span class="line indent2">siqua voles apte nubere, nube pari.</span><span class="linebreak"></span>
<span class="line">vir mihi semper abest, et coniuge notior hospes,</span><span class="linebreak"></span>
<span class="line indent2">monstraque terribiles persequiturque feras.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>ipsa domo vidua votis operata pudicis</span><span class="linebreak"></span>
<span class="line indent2">torqueor, infesto ne vir ab hoste cadat;</span><span class="linebreak"></span>
<span class="line">inter serpentes aprosque avidosque leones</span><span class="linebreak"></span>
<span class="line indent2">iactor et haesuros terna per ora canes.</span><span class="linebreak"></span>
<span class="line">me pecudum fibrae simulacraque inania somni</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>ominaque arcana nocte petita movent.</span><span class="linebreak"></span>
<span class="line">aucupor infelix incertae murmura famae,</span><span class="linebreak"></span>
<span class="line indent2">speque timor dubia spesque timore cadit.</span><span class="linebreak"></span>
<span class="line">mater abest queriturque deo placuisse potenti,</span><span class="linebreak"></span>
<span class="line indent2">nec pater Amphitryon nec puer Hyllus adest;</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>arbiter Eurystheus astu Iunonis iniquae</span><span class="linebreak"></span>
<span class="line indent2">sentitur nobis iraque longa deae.</span><span class="linebreak"></span>
</p></section><notes></notes></section>