<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">fluctibus eiectum tuta statione recepi</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>vixque bene audito nomine regna dedi.</span><span class="linebreak"></span>
<span class="line">his tamen officiis utinam contenta fuissem,</span><span class="linebreak"></span>
<span class="line indent2">et mihi concubitus fama sepulta foret!</span><span class="linebreak"></span>
<span class="line">illa dies nocuit, qua nos declive sub antrum</span><span class="linebreak"></span>
<span class="line indent2">caeruleus subitis conpulit imber aquis.</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>audieram vocem; nymphas ululasse putavi—</span><span class="linebreak"></span>
<span class="line indent2">Eumenides fati signa dedere mei!</span><span class="linebreak"></span>
<span class="line">Exige, laese pudor, poenas! violate Sychaei<a class="footnoteLink" href="#note_LCL041_90_1" id="target_note_LCL041_90_1"><sup>1</sup></a> . . . .</span><span class="linebreak"></span>
<span class="line indent2">ad quas, me miseram, plena pudoris eo.</span><span class="linebreak"></span>
<span class="line">est mihi marmorea sacratus in aede Sychaeus—</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>oppositae frondes velleraque alba tegunt.</span><span class="linebreak"></span>
<span class="line">hinc ego me sensi noto quater ore citari;</span><span class="linebreak"></span>
<span class="line indent2">ipse sono tenui dixit “Elissa, veni!”</span><span class="linebreak"></span>
<span class="line">Nulla mora est, venio, venio tibi debita coniunx;</span><span class="linebreak"></span>
<span class="line indent2">sum tamen admissi tarda pudore mei.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>da veniam culpae! decepit idoneus auctor;</span><span class="linebreak"></span>
<span class="line indent2">invidiam noxae detrahit ille meae.</span><span class="linebreak"></span>
<span class="line">diva parens seniorque pater, pia sarcina nati,</span><span class="linebreak"></span>
<span class="line indent2">spem mihi mansuri rite dedere viri.<a class="footnoteLink" href="#note_LCL041_90_2" id="target_note_LCL041_90_2"><sup>2</sup></a></span><span class="linebreak"></span>
<span class="line">si fuit errandum, causas habet error honestas;</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>adde fidem, nulla parte pigendus erit.</span><span class="linebreak"></span>
<span class="line">Durat in extremum vitaeque novissima nostrae</span><span class="linebreak"></span>
<span class="line indent2">prosequitur fati, qui fuit ante, tenor.</span><span class="linebreak"></span>
<span class="line">occidit internas coniunx mactatus ad aras,</span><span class="linebreak"></span>
<span class="line indent2">et sceleris tanti praemia frater habet;</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_90_1"><a class="footnoteCrossrefLink" href="#target_note_LCL041_90_1" title="Click to highlight in text"><sup class="lineRef">1</sup><span class="italic">Lacuna</span>.</a></li><script type="text/javascript">document.getElementById('note_LCL041_90_1').style.display = "none";</script><li class="note" id="note_LCL041_90_2"><a class="footnoteCrossrefLink" href="#target_note_LCL041_90_2" title="Click to highlight in text"><sup class="lineRef">2</sup>tori G<span class="italic"> Merk</span>.</a></li><script type="text/javascript">document.getElementById('note_LCL041_90_2').style.display = "none";</script></ul></section></notes></section>