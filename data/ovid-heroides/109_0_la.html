<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line">quo magis admiror, quae sit fiducia coepti,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>spemque tori dederit quae tibi causa mei.</span><span class="linebreak"></span>
<span class="line">an, quia vim nobis Neptunius attulit heros,</span><span class="linebreak"></span>
<span class="line indent2">rapta semel videor bis quoque digna rapi?</span><span class="linebreak"></span>
<span class="line">crimen erat nostrum, si delenita fuissem;</span><span class="linebreak"></span>
<span class="line indent2">cum sim rapta, meum quid nisi nolle fuit?</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>non tamen e facto fructum tulit ille petitum;</span><span class="linebreak"></span>
<span class="line indent2">excepto redii passa timore nihil.</span><span class="linebreak"></span>
<span class="line">oscula luctanti tantummodo pauca protervus</span><span class="linebreak"></span>
<span class="line indent2">abstulit; ulterius nil habet ille mei.</span><span class="linebreak"></span>
<span class="line">quae tua nequitia est, non his contenta fuisset—</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>di melius! similis non fuit ille tui.</span><span class="linebreak"></span>
<span class="line">reddidit intactam, minuitque modestia crimen,</span><span class="linebreak"></span>
<span class="line indent2">et iuvenem facti paenituisse patet;</span><span class="linebreak"></span>
<span class="line">Thesea paenituit, Paris ut succederet illi,</span><span class="linebreak"></span>
<span class="line indent2">ne quando nomen non sit in ore meum?</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>nec tamen irascor—quis enim succenset amanti?—</span><span class="linebreak"></span>
<span class="line indent2">si modo, quem praefers, non simulatur amor.</span><span class="linebreak"></span>
<span class="line">hoc quoque enim dubito—non quod fiducia desit,</span><span class="linebreak"></span>
<span class="line indent2">aut mea sit facies non bene nota mihi;</span><span class="linebreak"></span>
<span class="line">sed quia credulitas damno solet esse puellis,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>verbaque dicuntur vestra carere fide.</span><span class="linebreak"></span>
<span class="line">At peccant aliae, matronaque rara pudica est.</span><span class="linebreak"></span>
<span class="line indent2">quis prohibet raris nomen inesse meum?</span><span class="linebreak"></span>
<span class="line">nam mea quod visa est tibi mater idonea, cuius</span><span class="linebreak"></span>
<span class="line indent2">exemplo flecti me quoque posse putes,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>matris in admisso falsa sub imagine lusae</span><span class="linebreak"></span>
<span class="line indent2">error inest; pluma tectus adulter erat.</span><span class="linebreak"></span>
<span class="line">nil ego, si peccem, possum nescisse, nec ullus</span><span class="linebreak"></span>
<span class="line indent2">error qui facti crimen obumbret erit.</span><span class="linebreak"></span>
</p>
</section><notes></notes></section>