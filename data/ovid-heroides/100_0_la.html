<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">plus hic invenio, quam quod promiserat illa,</span><span class="linebreak"></span>
<span class="line indent2">et tua materia gloria victa sua est.</span><span class="linebreak"></span>
<span class="line">ergo arsit merito, qui noverat omnia, Theseus,</span><span class="linebreak"></span>
<span class="line indent2"><span class="br"></span><span class="lineNumber">150</span><span class="br"></span>et visa es tanto digna rapina viro,</span><span class="linebreak"></span>
<span class="line">more tuae gentis nitida dum nuda palaestra</span><span class="linebreak"></span>
<span class="line indent2">ludis et es nudis femina mixta viris.</span><span class="linebreak"></span>
<span class="line">quod rapuit, laudo; miror, quod reddidit umquam.</span><span class="linebreak"></span>
<span class="line indent2">tam bona constanter praeda tenenda fuit.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>ante recessisset caput hoc cervice cruenta,</span><span class="linebreak"></span>
<span class="line indent2">quam tu de thalamis abstraherere meis.</span><span class="linebreak"></span>
<span class="line">tene manus umquam nostrae dimittere vellent?</span><span class="linebreak"></span>
<span class="line indent2">tene meo paterer vivus abire sinu?</span><span class="linebreak"></span>
<span class="line">si reddenda fores, aliquid tamen ante tulissem,</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>nec Venus ex toto nostra fuisset iners.</span><span class="linebreak"></span>
<span class="line">vel mihi virginitas esset libata, vel illud</span><span class="linebreak"></span>
<span class="line indent2">quod poterat salva virginitate rapi.</span><span class="linebreak"></span>
<span class="line">Da modo te, quae sit Paridis constantia, nosces;</span><span class="linebreak"></span>
<span class="line indent2">flamma rogi flammas finiet una meas.</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>praeposui regnis ego te, quae maxima quondam</span><span class="linebreak"></span>
<span class="line indent2">pollicita est nobis nupta sororque Iovis;</span><span class="linebreak"></span>
<span class="line">dumque tuo possem circumdare bracchia collo,</span><span class="linebreak"></span>
<span class="line indent2">contempta est virtus Pallade dante mihi.</span><span class="linebreak"></span>
<span class="line">nec piget, aut umquam stulte legisse videbor;</span><span class="linebreak"></span>
<span class="line indent2"><span class="br"></span><span class="lineNumber">170</span><span class="br"></span>permanet in voto mens mea firma suo.</span><span class="linebreak"></span>
<span class="line">spem modo ne nostram fieri patiare caducam,</span><span class="linebreak"></span>
<span class="line indent2">deprecor, o tanto digna labore peti!</span><span class="linebreak"></span>
</p>
</section><notes></notes></section>