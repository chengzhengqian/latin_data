<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Prima mea est igitur Veneri placuisse voluptas;</span><span class="linebreak"></span>
<span class="line indent2">proxima, me visam praemia summa tibi,</span><span class="linebreak"></span>
<span class="line">nec te Palladios nec te Iunonis honores</span><span class="linebreak"></span>
<span class="line indent2">auditis Helenae praeposuisse bonis.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>ergo ego sum virtus, ego sum tibi nobile regnum!</span><span class="linebreak"></span>
<span class="line indent2">ferrea sim, si non hoc ego pectus amem.</span><span class="linebreak"></span>
<span class="line">ferrea, crede mihi, non sum; sed amare repugno</span><span class="linebreak"></span>
<span class="line indent2">illum, quem fieri vix puto posse meum.</span><span class="linebreak"></span>
<span class="line">quid bibulum curvo proscindere litus aratro,</span><span class="linebreak"></span>
<span class="line indent2"><span class="br"></span><span class="lineNumber">140</span><span class="br"></span>spemque sequi coner quam locus ipse negat?</span><span class="linebreak"></span>
<span class="line">sum rudis ad Veneris furtum, nullaque fidelem—</span><span class="linebreak"></span>
<span class="line indent2">di mihi sunt testes—lusimus arte virum.</span><span class="linebreak"></span>
<span class="line">nunc quoque, quod tacito mando mea verba libello,</span><span class="linebreak"></span>
<span class="line indent2">fungitur officio littera nostra novo.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>felices, quibus usus adest! ego nescia rerum</span><span class="linebreak"></span>
<span class="line indent2">difficilem culpae suspicor esse viam.</span><span class="linebreak"></span>
<span class="line">Ipse malo metus est; iam nunc confundor, et omnes</span><span class="linebreak"></span>
<span class="line indent2">in nostris oculos vultibus esse reor.</span><span class="linebreak"></span>
<span class="line">nec reor hoc falso; sensi mala murmura vulgi,</span><span class="linebreak"></span>
<span class="line indent2"><span class="br"></span><span class="lineNumber">150</span><span class="br"></span>et quasdam voces rettulit Aethra mihi.</span><span class="linebreak"></span>
<span class="line">at tu dissimula, nisi si desistere mavis!</span><span class="linebreak"></span>
<span class="line indent2">sed cur desistas? dissimulare potes.</span><span class="linebreak"></span>
<span class="line">lude, sed occulte! maior, non maxima, nobis</span><span class="linebreak"></span>
<span class="line indent2">est data libertas, quod Menelaus abest.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>ille quidem procul est, ita re cogente, profectus;</span><span class="linebreak"></span>
<span class="line indent2">magna fuit subitae iustaque causa viae—</span><span class="linebreak"></span>
<span class="line">aut mihi sic visum est. ego, cum dubitaret an iret,</span><span class="linebreak"></span>
<span class="line indent2">“quam primum,” dixi, “fac rediturus eas!”</span><span class="linebreak"></span>
<span class="line">omine laetatus dedit oscula,” res” que” domusque</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>et tibi sit curae Troicus hospes,” ait.</span><span class="linebreak"></span>
</p></section><notes></notes></section>