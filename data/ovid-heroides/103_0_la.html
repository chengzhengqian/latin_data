<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">saepe dedi gemitus; et te—lasciva !—notavi</span><span class="linebreak"></span>
<span class="line indent2"><span class="br"></span><span class="lineNumber">230</span><span class="br"></span>in gemitu risum non tenuisse meo.</span><span class="linebreak"></span>
<span class="line">saepe mero volui flammam compescere, at illa</span><span class="linebreak"></span>
<span class="line indent2">crevit, et ebrietas ignis in igne fuit,</span><span class="linebreak"></span>
<span class="line">multaque ne videam, versa cervice recumbo;</span><span class="linebreak"></span>
<span class="line indent2">sed revocas oculos protinus ipsa meos.</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>Quid faciam, dubito; dolor est meus illa videre,</span><span class="linebreak"></span>
<span class="line indent2">sed dolor a facie maior abesse tua.</span><span class="linebreak"></span>
<span class="line">qua licet et possum, luctor celare furorem;</span><span class="linebreak"></span>
<span class="line indent2">sed tamen apparet dissimulatus amor.</span><span class="linebreak"></span>
<span class="line">nec tibi verba damus; sentis mea vulnera, sentis!</span><span class="linebreak"></span>
<span class="line indent2"><span class="br"></span><span class="lineNumber">240</span><span class="br"></span>atque utinam soli sint ea nota tibi!</span><span class="linebreak"></span>
<span class="line">a, quotiens lacrimis venientibus ora reflexi,</span><span class="linebreak"></span>
<span class="line indent2">ne causam fletus quaereret ille mei!</span><span class="linebreak"></span>
<span class="line">a, quotiens aliquem narravi potus amorem,</span><span class="linebreak"></span>
<span class="line indent2">ad vulnus referens singula verba meum,</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>indiciumque mei ficto sub nomine feci!</span><span class="linebreak"></span>
<span class="line indent2">ille ego, si nescis, verus amator eram.</span><span class="linebreak"></span>
<span class="line">quin etiam, ut possem verbis petulantius uti,</span><span class="linebreak"></span>
<span class="line indent2">non semel ebrietas est simulata mihi.</span><span class="linebreak"></span>
<span class="line">Prodita sunt, memini, tunica tua pectora laxa</span><span class="linebreak"></span>
<span class="line indent2"><span class="br"></span><span class="lineNumber">250</span><span class="br"></span>atque oculis aditum nuda dedere meis—</span><span class="linebreak"></span>
<span class="line">pectora vel puris nivibus vel lacte tuamve</span><span class="linebreak"></span>
<span class="line indent2">complexo matrem candidiora Iove.</span><span class="linebreak"></span>
<span class="line">dum stupeo visis—nam pocula forte tenebam—</span><span class="linebreak"></span>
<span class="line indent2">tortilis a digitis excidit ansa meis.</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>oscula si natae dederas, ego protinus illa</span><span class="linebreak"></span>
<span class="line indent2">Hermiones tenero laetus ab ore tuli.</span><span class="linebreak"></span>
</p></section><notes></notes></section>