<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Invideo Phrixo, quem per freta tristia tutum</span><span class="linebreak"></span>
<span class="line indent2">aurea lanigero vellere vexit ovis;</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>nec tamen officium pecoris navisve requiro,</span><span class="linebreak"></span>
<span class="line indent2">dummodo, quas findam corpore, dentur aquae.</span><span class="linebreak"></span>
<span class="line">parte egeo nulla; fiat modo copia nandi,</span><span class="linebreak"></span>
<span class="line indent2">idem navigium, navita, vector ero!</span><span class="linebreak"></span>
<span class="line">nec sequor aut Helicen, aut, qua Tyros utitur, Arcton;</span><span class="linebreak"></span>
<span class="line indent2"><span class="br"></span><span class="lineNumber">150</span><span class="br"></span>publica non curat sidera noster amor.</span><span class="linebreak"></span>
<span class="line">Andromedan alius spectet claramque Coronam,</span><span class="linebreak"></span>
<span class="line indent2">quaeque micat gelido Parrhasis Ursa polo;</span><span class="linebreak"></span>
<span class="line">at mihi, quod Perseus et cum Iove Liber amarunt,</span><span class="linebreak"></span>
<span class="line indent2">indicium dubiae non placet esse viae.</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>est aliud lumen, multo mihi certius istis,</span><span class="linebreak"></span>
<span class="line indent2">non errat tenebris quo duce noster amor;</span><span class="linebreak"></span>
<span class="line">hoc ego dum spectem, Colchos et in ultima Ponti,</span><span class="linebreak"></span>
<span class="line indent2">quaque viam fecit Thessala pinus, eam,</span><span class="linebreak"></span>
<span class="line">et iuvenem possim superare Palaemona nando</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>morsaque quem subito reddidit herba deum.</span><span class="linebreak"></span>
<span class="line">Saepe per adsiduos languent mea bracchia motus,</span><span class="linebreak"></span>
<span class="line indent2">vixque per inmensas fessa trahuntur aquas.</span><span class="linebreak"></span>
<span class="line">his ego cum dixi: “pretium non vile laboris,</span><span class="linebreak"></span>
<span class="line indent2">iam dominae vobis colla tenenda dabo,”</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>protinus illa valent, atque ad sua praemia tendunt,</span><span class="linebreak"></span>
<span class="line indent2">ut celer Eleo carcere missus equus.</span><span class="linebreak"></span>
<span class="line">ipse meos igitur servo, quibus uror, amores</span><span class="linebreak"></span>
<span class="line indent2">teque, magis caelo digna puella, sequor.</span><span class="linebreak"></span>
<span class="line">digna quidem caelo es—sed adhuc tellure morare,</span><span class="linebreak"></span>
<span class="line indent2"><span class="br"></span><span class="lineNumber">170</span><span class="br"></span>aut dic, ad superos et mihi qua sit iter!</span><span class="linebreak"></span>
</p>
</section><notes></notes></section>