<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">an siquis rapiat stabulis armenta reclusis,</span><span class="linebreak"></span>
<span class="line indent2">arma feras,<a class="footnoteLink" href="#note_LCL041_100_1" id="target_note_LCL041_100_1"><sup>1</sup></a> rapta coniuge lentus eris?</span><span class="linebreak"></span>
<span class="line">sit socer exemplo nuptae repetitor ademptae,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>cui pia militiae causa puella fuit!</span><span class="linebreak"></span>
<span class="line">si socer ignavus vidua stertisset in aula,</span><span class="linebreak"></span>
<span class="line indent2">nupta foret Paridi mater, ut ante fuit.</span><span class="linebreak"></span>
<span class="line">Nec tu mille rates sinuosaque vela pararis</span><span class="linebreak"></span>
<span class="line indent2">nec numeros Danai militis—ipse veni!</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>sic quoque eram repetenda tamen, nec turpe marito</span><span class="linebreak"></span>
<span class="line indent2">aspera pro caro bella tulisse toro.</span><span class="linebreak"></span>
<span class="line">quid, quod avus nobis idem Pelopeius Atreus,</span><span class="linebreak"></span>
<span class="line indent2">et, si non esses vir mihi, frater eras.</span><span class="linebreak"></span>
<span class="line">vir, precor, uxori, frater succurre sorori!</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>instant officio nomina bina tuo.</span><span class="linebreak"></span>
<span class="line">Me tibi Tyndareus, vita gravis auctor et annis,</span><span class="linebreak"></span>
<span class="line indent2">tradidit; arbitrium neptis habebat avus.</span><span class="linebreak"></span>
<span class="line">at pater Aeacidae promiserat inscius acti;</span><span class="linebreak"></span>
<span class="line indent2">plus patre, quo prior est ordine, pollet<a class="footnoteLink" href="#note_LCL041_100_2" id="target_note_LCL041_100_2"><sup>2</sup></a> avus.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>cum tibi nubebam, nulli mea taeda nocebat;</span><span class="linebreak"></span>
<span class="line indent2">si iungar Pyrrho, tu mihi laesus eris.</span><span class="linebreak"></span>
<span class="line">et pater ignoscet nostro Menelaus amori—</span><span class="linebreak"></span>
<span class="line indent2">succubuit telis praepetis ipse dei.</span><span class="linebreak"></span>
<span class="line">quem sibi permisit, genero concedet amorem;</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>proderit exemplo mater amata suo.</span><span class="linebreak"></span>
<span class="line">tu mihi, quod matri pater est; quas egerat olim</span><span class="linebreak"></span>
<span class="line indent2">Dardanius partis advena, Pyrrhus agit.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_100_1"><a class="footnoteCrossrefLink" href="#target_note_LCL041_100_1" title="Click to highlight in text"><sup class="lineRef">1</sup>feras <span class="italic">P</span>: feres <span class="italic">s.</span></a></li><script type="text/javascript">document.getElementById('note_LCL041_100_1').style.display = "none";</script><li class="note" id="note_LCL041_100_2"><a class="footnoteCrossrefLink" href="#target_note_LCL041_100_2" title="Click to highlight in text"><sup class="lineRef">2</sup><span class="italic">Bent., Hous</span>.: quoque qui . . . posset <span class="italic">MSS.</span></a></li><script type="text/javascript">document.getElementById('note_LCL041_100_2').style.display = "none";</script></ul></section></notes></section>