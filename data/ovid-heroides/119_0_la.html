<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">25</span><span class="br"></span>Septima nox agitur, spatium mihi longius anno,</span><span class="linebreak"></span>
<span class="line indent2">sollicitum raucis ut mare fervet aquis.</span><span class="linebreak"></span>
<span class="line">his ego si vidi mulcentem pectora somnum</span><span class="linebreak"></span>
<span class="line indent2">noetibus, insani sit mora longa freti!</span><span class="linebreak"></span>
<span class="line">rupe sedens aliqua specto tua litora tristis</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>et, quo non possum corpore, mente feror.</span><span class="linebreak"></span>
<span class="line">lumina quin etiam summa vigilantia turre</span><span class="linebreak"></span>
<span class="line indent2">aut videt aut acies nostra videre putat.</span><span class="linebreak"></span>
<span class="line">ter mihi deposita est in sicca vestis harena;</span><span class="linebreak"></span>
<span class="line indent2">ter grave temptavi carpere nudus iter—</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>obstitit inceptis tumidum iuvenalibus aequor,</span><span class="linebreak"></span>
<span class="line indent2">mersit et adversis<a class="footnoteLink" href="#note_LCL041_246_1" id="target_note_LCL041_246_1"><sup>1</sup></a> ora natantis aquis.</span><span class="linebreak"></span>
<span class="line">At tu, de rapidis inmansuetissime ventis,</span><span class="linebreak"></span>
<span class="line indent2">quid mecum certa proelia mente geris?</span><span class="linebreak"></span>
<span class="line">in me, si nescis, Borea, non aequora, saevis!</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>quid faceres, esset ni tibi notus amor?</span><span class="linebreak"></span>
<span class="line">tam gelidus quod sis, num te tamen, inprobe, quondam</span><span class="linebreak"></span>
<span class="line indent2">ignibus Actaeis incaluisse negas?</span><span class="linebreak"></span>
<span class="line">gaudia rapturo siquis tibi claudere vellet</span><span class="linebreak"></span>
<span class="line indent2">aerios aditus, quo paterere modo?</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>parce, precor, facilemque move moderatius auram—</span><span class="linebreak"></span>
<span class="line indent2">imperet Hippotades sic tibi triste nihil!</span><span class="linebreak"></span>
<span class="line">Vana peto; precibusque meis obmurmurat ipse</span><span class="linebreak"></span>
<span class="line indent2">quasque quatit, nulla parte coercet aquas.</span><span class="linebreak"></span>
<span class="line">nunc daret audaces utinam mihi Daedalus alas—</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>Icarium quamvis hinc prope litus abest!</span><span class="linebreak"></span>
<span class="line">quidquid erit, patiar, liceat modo corpus in auras</span><span class="linebreak"></span>
<span class="line indent2">tollere, quod dubia saepe pependit aqua.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_246_1"><a class="footnoteCrossrefLink" href="#target_note_LCL041_246_1" title="Click to highlight in text"><sup class="lineRef">1</sup>et inversis <span class="italic">Pa</span>.: et ad inversis <span class="italic">P</span>: et adversis ω.</a></li><script type="text/javascript">document.getElementById('note_LCL041_246_1').style.display = "none";</script></ul></section></notes></section>