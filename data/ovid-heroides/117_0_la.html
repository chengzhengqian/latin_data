<section class="div1 language" lang="la"><header><hgroup><h1>Ovid</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">245</span><span class="br"></span>nec dubito, quin, te si prosequar, arma parentur.</span><span class="linebreak"></span>
<span class="line indent2">ibit per gladios, ei mihi! noster amor.</span><span class="linebreak"></span>
<span class="line">an fera Centauris indicere bella coegit</span><span class="linebreak"></span>
<span class="line indent2">Atracis Haemonios Hippodamia viros—</span><span class="linebreak"></span>
<span class="line">tu fore tam iusta lentum Menelaon in ira</span><span class="linebreak"></span>
<span class="line indent2"><span class="br"></span><span class="lineNumber">250</span><span class="br"></span>et geminos fratres Tyndareumque putas?</span><span class="linebreak"></span>
<span class="line">Quod bene te iactes et fortia facta loquaris,</span><span class="linebreak"></span>
<span class="line indent2">a verbis facies dissidet ista tuis.</span><span class="linebreak"></span>
<span class="line">apta magis Veneri, quam sunt tua corpora Marti.</span><span class="linebreak"></span>
<span class="line indent2">bella gerant fortes, tu, Pari, semper ama!</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>Hectora, quem laudas, pro te pugnare iubeto;</span><span class="linebreak"></span>
<span class="line indent2">militia est operis altera digna tuis.</span><span class="linebreak"></span>
<span class="line">his ego, si saperem pauloque audacior essem,</span><span class="linebreak"></span>
<span class="line indent2">uterer; utetur, siqua puella sapit—</span><span class="linebreak"></span>
<span class="line">aut ego deposito sapiam fortasse pudore</span><span class="linebreak"></span>
<span class="line indent2"><span class="br"></span><span class="lineNumber">260</span><span class="br"></span>et dabo cunctatas tempore victa manus.</span><span class="linebreak"></span>
<span class="line">Quod petis, ut furtim praesentes ista loquamur,</span><span class="linebreak"></span>
<span class="line indent2">scimus, quid captes conloquiumque voces;</span><span class="linebreak"></span>
<span class="line">sed nimium properas, et adhuc tua messis in herba est.</span><span class="linebreak"></span>
<span class="line indent2">et mora sit voto forsan amica tuo.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>Hactenus; arcanum furtivae conscia mentis</span><span class="linebreak"></span>
<span class="line indent2">littera iam lasso pollice sistat opus.</span><span class="linebreak"></span>
<span class="line">cetera per socias Clymenen Aethramque loquamur,</span><span class="linebreak"></span>
<span class="line indent2">quae mihi sunt comites consiliumque duae.</span><span class="linebreak"></span>
</p>
</section><notes></notes></section>