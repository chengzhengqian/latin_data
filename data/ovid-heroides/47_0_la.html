<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">ille licet patriis sine fine superbiat actis;</span><span class="linebreak"></span>
<span class="line indent2">et tu, quae referas facta parentis, habes.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Tantalides omnis ipsumque regebat Achillem.</span><span class="linebreak"></span>
<span class="line indent2">hic pars militiae; dux erat ille ducum.</span><span class="linebreak"></span>
<span class="line">tu quoque per proavum Pelopem Pelopisque parentem,</span><span class="linebreak"></span>
<span class="line indent2">si medios numeres, a Iove quintus eris.</span><span class="linebreak"></span>
<span class="line">Nec virtute cares. arma invidiosa tulisti,</span><span class="linebreak"></span>
<span class="line indent2"><span class="br"></span><span class="lineNumber">50</span><span class="br"></span>sed tibi—quid faceres?—induit illa pater.<a class="footnoteLink" href="#note_LCL041_102_1" id="target_note_LCL041_102_1"><sup>1</sup></a></span><span class="linebreak"></span>
<span class="line">materia vellem fortis meliore fuisses;</span><span class="linebreak"></span>
<span class="line indent2">non lecta est operi, sed data causa tuo.</span><span class="linebreak"></span>
<span class="line">hanc tamen inplesti; iuguloque Aegisthus aperto</span><span class="linebreak"></span>
<span class="line indent2">tecta cruentavit, quae pater ante tuus.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>increpat Aeacides laudemque in crimina vertit—</span><span class="linebreak"></span>
<span class="line indent2">et tamen adspectus sustinet ille meos.</span><span class="linebreak"></span>
<span class="line">rumpor, et ora mihi pariter cum mente tumescunt,</span><span class="linebreak"></span>
<span class="line indent2">pectoraque inclusis ignibus usta dolent.</span><span class="linebreak"></span>
<span class="line">Hermione coram quisquamne obiecit Orestae,</span><span class="linebreak"></span>
<span class="line indent2"><span class="br"></span><span class="lineNumber">60</span><span class="br"></span>nec mihi sunt vires, nec ferus ensis adest?</span><span class="linebreak"></span>
<span class="line">flere licet certe; flendo defundimus iram,</span><span class="linebreak"></span>
<span class="line indent2">perque sinum lacrimae fluminis instar eunt.</span><span class="linebreak"></span>
<span class="line">has solas habeo semper semperque profundo;</span><span class="linebreak"></span>
<span class="line indent2">ument incultae fonte perenne genae.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Num generis fato, quod nostros errat in annos,</span><span class="linebreak"></span>
<span class="line indent2">Tantalides matres apta rapina sumus?</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_102_1"><a class="footnoteCrossrefLink" href="#target_note_LCL041_102_1" title="Click to highlight in text"><sup class="lineRef">1</sup><span class="italic">So Hous</span>.: Sed tu quid faceres? <span class="italic">others.</span></a></li><script type="text/javascript">document.getElementById('note_LCL041_102_1').style.display = "none";</script></ul></section></notes></section>