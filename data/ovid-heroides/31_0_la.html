<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">Cur mihi fama prior de te quam littera venit:</span><span class="linebreak"></span>
<span class="line indent2"><span class="br"></span><span class="lineNumber">10</span><span class="br"></span>isse sacros Marti sub iuga panda boves,</span><span class="linebreak"></span>
<span class="line">seminibus iactis segetes adolesse virorum</span><span class="linebreak"></span>
<span class="line indent2">inque necem dextra non eguisse tua,</span><span class="linebreak"></span>
<span class="line">pervigilem spolium pecudis servasse draconem,</span><span class="linebreak"></span>
<span class="line indent2">rapta tamen forti vellera fulva manu?</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>o ego, si possem timide credentibus ista</span><span class="linebreak"></span>
<span class="line indent2">“ipse mihi scripsit” dicere, quanta forem!</span><span class="linebreak"></span>
<span class="line">Quid queror officium lenti cessasse mariti?</span><span class="linebreak"></span>
<span class="line indent2">obsequium, maneo si tua, grande tuli!</span><span class="linebreak"></span>
<span class="line">barbara narratur venisse venefica tecum,</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>in mihi promissi parte recepta tori.</span><span class="linebreak"></span>
<span class="line">credula res amor est; utinam temeraria dicar</span><span class="linebreak"></span>
<span class="line indent2">criminibus falsis insimulasse virum!</span><span class="linebreak"></span>
<span class="line">nuper ab Haemoniis hospes mihi Thessalus oris</span><span class="linebreak"></span>
<span class="line indent2">venit et, ut tactum vix bene limen erat,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>“Aesonides,” dixi, “quid agit meus?” ille pudore</span><span class="linebreak"></span>
<span class="line indent2">haesit in opposita lumina fixus humo.</span><span class="linebreak"></span>
<span class="line">protinus exilui tunicisque a pectore ruptis</span><span class="linebreak"></span>
<span class="line indent2">“vivit? an,” exclamo, “me quoque fata vocant?”</span><span class="linebreak"></span>
<span class="line">“vivit,” ait. timidum quod amat<a class="footnoteLink" href="#note_LCL041_70_1" id="target_note_LCL041_70_1"><sup>1</sup></a>; iurare coegi.</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>vix mihi teste deo credita vita tua est.</span><span class="linebreak"></span>
<span class="line">Ut rediit animus, tua facta requirere coepi.</span><span class="linebreak"></span>
<span class="line indent2">narrat aenipedes Martis arasse boves,</span><span class="linebreak"></span>
<span class="line">vipereos dentes in humum pro semine iactos,</span><span class="linebreak"></span>
<span class="line indent2">et subito natos arma tulisse viros—</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_70_1"><a class="footnoteCrossrefLink" href="#target_note_LCL041_70_1" title="Click to highlight in text"><sup class="lineRef">1</sup>timidum quod amat <span class="italic">E s Shuckburgh Hous</span>.: timidumque mihi <span class="italic">G s</span>: timidus timidum <span class="italic">Pa.</span></a></li><script type="text/javascript">document.getElementById('note_LCL041_70_1').style.display = "none";</script></ul></section></notes></section>