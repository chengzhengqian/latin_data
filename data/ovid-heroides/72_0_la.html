<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">sospes ad Haemonias victorque reverteris urbes;</span><span class="linebreak"></span>
<span class="line indent2">ponitur ad patrios aurea lana deos.</span><span class="linebreak"></span>
<span class="line">Quid referam Peliae natas pietate nocentes</span><span class="linebreak"></span>
<span class="line indent2"><span class="br"></span><span class="lineNumber">130</span><span class="br"></span>caesaque virginea membra paterna manu?</span><span class="linebreak"></span>
<span class="line">ut culpent alii, tibi me laudare necesse est,</span><span class="linebreak"></span>
<span class="line indent2">pro quo sum totiens esse coacta nocens.</span><span class="linebreak"></span>
<span class="line">ausus es—o, iusto desunt sua verba dolori!—</span><span class="linebreak"></span>
<span class="line indent2">ausus es “Aesonia,” dicere, “cede domo!”</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>iussa domo cessi natis comitata duobus</span><span class="linebreak"></span>
<span class="line indent2">et, qui me sequitur semper, amore tui.</span><span class="linebreak"></span>
<span class="line">ut subito nostras Hymen cantatus ad aures</span><span class="linebreak"></span>
<span class="line indent2">venit, et accenso lampades igne micant,</span><span class="linebreak"></span>
<span class="line">tibiaque effundit socialia carmina vobis,</span><span class="linebreak"></span>
<span class="line indent2"><span class="br"></span><span class="lineNumber">140</span><span class="br"></span>at mihi funerea flebiliora tuba,</span><span class="linebreak"></span>
<span class="line">pertimui, nec adhuc tantum scelus esse putabam;</span><span class="linebreak"></span>
<span class="line indent2">sed tamen in toto pectore frigus erat.</span><span class="linebreak"></span>
<span class="line">turba ruunt et “Hymen,” clamant, “Hymenaee!” frequenter—</span><span class="linebreak"></span>
<span class="line indent2">quo propior vox haec, hoc mihi peius erat.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>diversi flebant servi lacrimasque tegebant—</span><span class="linebreak"></span>
<span class="line indent2">quis vellet tanti nuntius esse mali?</span><span class="linebreak"></span>
<span class="line">me quoque, quidquid erat, potius nescire iuvabat;</span><span class="linebreak"></span>
<span class="line indent2">sed tamquam scirem, mens mea tristis erat,</span><span class="linebreak"></span>
<span class="line">cum minor e pueris (casu studione videndi</span><span class="linebreak"></span>
<span class="line indent2"><span class="br"></span><span class="lineNumber">150</span><span class="br"></span>constitit ad geminae limina prima foris)</span><span class="linebreak"></span>
<span class="line">“huc modo, mater, adi! pompam pater,” inquit, “Iason</span><span class="linebreak"></span>
<span class="line indent2">ducit et adiunctos aureus urget equos!”</span><span class="linebreak"></span>
</p>
</section><notes></notes></section>