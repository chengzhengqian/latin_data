<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">spem mihi tu dederas, meus hic tibi credidit ardor.</span><span class="linebreak"></span>
<span class="line indent2">non potes hoc factum teste negare dea.</span><span class="linebreak"></span>
<span class="line">adfuit et, praesens ut erat, tua verba notavit</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>et visa est mota dicta tulisse<a class="footnoteLink" href="#note_LCL041_276_1" id="target_note_LCL041_276_1"><sup>1</sup></a> coma.</span><span class="linebreak"></span>
<span class="line">Deceptam dicas nostra te fraude licebit,</span><span class="linebreak"></span>
<span class="line indent2">dum fraudis nostrae causa feratur amor.</span><span class="linebreak"></span>
<span class="line">fraus mea quid petiit, nisi uti tibi iungerer, unum?</span><span class="linebreak"></span>
<span class="line indent2">id te, quod quereris, conciliare potest.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>non ego natura nec sum tam callidus usu;</span><span class="linebreak"></span>
<span class="line indent2">sollertem tu me, crede, puella, facis.</span><span class="linebreak"></span>
<span class="line">te mihi conpositis—siquid tamen egimus—a me</span><span class="linebreak"></span>
<span class="line indent2">adstrinxit verbis ingeniosus Amor.</span><span class="linebreak"></span>
<span class="line">dictatis ab eo feci sponsalia verbis,</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>consultoque fui iuris Amore vafer.</span><span class="linebreak"></span>
<span class="line">sit fraus huic facto nomen, dicarque dolosus,</span><span class="linebreak"></span>
<span class="line indent2">si tamen est, quod ames, velle tenere dolus!</span><span class="linebreak"></span>
<span class="line">En, iterum scribo mittoque rogantia verba!</span><span class="linebreak"></span>
<span class="line indent2">altera fraus haec est, quodque queraris habes.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>si noceo, quod amo, fateor, sine fine nocebo,</span><span class="linebreak"></span>
<span class="line indent2">teque, peti caveas tu licet,<a class="footnoteLink" href="#note_LCL041_276_2" id="target_note_LCL041_276_2"><sup>2</sup></a> usque petam.</span><span class="linebreak"></span>
<span class="line">per gladios alii placitas rapuere puellas;</span><span class="linebreak"></span>
<span class="line indent2">scripta mihi caute littera crimen erit?</span><span class="linebreak"></span>
<span class="line">di faciant, possim plures inponere nodos,</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span>ut tua sit nulla libera parte fides!</span><span class="linebreak"></span>
<span class="line">mille doli restant—clivo sudamus in imo;</span><span class="linebreak"></span>
<span class="line indent2">ardor inexpertum nil sinet esse meus.</span><span class="linebreak"></span>
<span class="line">sit dubium, possisne capi; captabere certe.</span><span class="linebreak"></span>
<span class="line indent2">exitus in dis est, sed capiere tamen.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_276_1"><a class="footnoteCrossrefLink" href="#target_note_LCL041_276_1" title="Click to highlight in text"><sup class="lineRef">1</sup>tulisse <span class="italic">P G ω Plan.</span> (<span class="italic">?)</span>: probasse ω.</a></li><script type="text/javascript">document.getElementById('note_LCL041_276_1').style.display = "none";</script><li class="note" id="note_LCL041_276_2"><a class="footnoteCrossrefLink" href="#target_note_LCL041_276_2" title="Click to highlight in text"><sup class="lineRef">2</sup><span class="italic">So Hein., Pa.</span></a></li><script type="text/javascript">document.getElementById('note_LCL041_276_2').style.display = "none";</script></ul></section></notes></section>