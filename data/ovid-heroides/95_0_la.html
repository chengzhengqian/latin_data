<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">parce, precor, fasso, nec vultu cetera duro</span><span class="linebreak"></span>
<span class="line indent2">perlege, sed formae conveniente tuae.</span><span class="linebreak"></span>
<span class="line">Iamdudum gratum est, quod epistula nostra recepta</span><span class="linebreak"></span>
<span class="line indent2">spem facit, hoc recipi me quoque posse modo.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>quae rata sit, nec te frustra promiserit, opto,</span><span class="linebreak"></span>
<span class="line indent2">hoc mihi quae suasit, mater Amoris, iter;</span><span class="linebreak"></span>
<span class="line">namque ego divino monitu—ne nescia pecces—</span><span class="linebreak"></span>
<span class="line indent2">advehor, et coepto non leve numen adest.</span><span class="linebreak"></span>
<span class="line">praemia magna quidem, sed non indebita, posco;</span><span class="linebreak"></span>
<span class="line indent2"><span class="br"></span><span class="lineNumber">20</span><span class="br"></span>pollicita est thalamo te Cytherea meo.</span><span class="linebreak"></span>
<span class="line">hac duce Sigeo dubias a litore feci</span><span class="linebreak"></span>
<span class="line indent2">longa Phereclea per freta puppe vias.</span><span class="linebreak"></span>
<span class="line">illa dedit faciles auras ventosque secundos—</span><span class="linebreak"></span>
<span class="line indent2">in mare nimirum ius habet orta mari.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>perstet et ut pelagi, sic pectoris adiuvet aestum;</span><span class="linebreak"></span>
<span class="line indent2">deferat in portus et mea vota suos.</span><span class="linebreak"></span>
<span class="line">Attulimus flammas, non hic invenimus, illas.</span><span class="linebreak"></span>
<span class="line indent2">hae mihi tam longae causa fuere viae,</span><span class="linebreak"></span>
<span class="line">nam neque tristis hiemps neque nos huc appulit</span><span class="linebreak"></span>
<span class="line indent2">error;</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>Taenaris est classi terra petita meae.</span><span class="linebreak"></span>
<span class="line">nec me crede fretum merces portante carina</span><span class="linebreak"></span>
<span class="line indent2">findere—quas habeo, di tueantur opes!</span><span class="linebreak"></span>
<span class="line">nec venio Graias veluti spectator ad urbes—</span><span class="linebreak"></span>
<span class="line indent2">oppida sunt regni divitiora mei.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>te peto, quam pepigit lecto Venus aurea nostro;</span><span class="linebreak"></span>
<span class="line indent2">te prius optavi, quam mihi nota fores.</span><span class="linebreak"></span>
</p></section><notes></notes></section>