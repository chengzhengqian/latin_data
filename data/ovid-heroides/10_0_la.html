<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line">et tamen expecto—redeas modo serus amanti,</span><span class="linebreak"></span>
<span class="line indent2">ut tua sit solo tempore lapsa fides!</span><span class="linebreak"></span>
<span class="line">Quid precor infelix? te iam tenet altera coniunx</span><span class="linebreak"></span>
<span class="line indent2">forsitan et, nobis qui male favit, amor;</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>iamque tibi excidimus, nullam, puto, Phyllida nosti.</span><span class="linebreak"></span>
<span class="line indent2">ei mihi! si, quae sim Phyllis et unde, rogas—</span><span class="linebreak"></span>
<span class="line">quae tibi, Demophoon, longis erroribus acto</span><span class="linebreak"></span>
<span class="line indent2">Threicios portus hospitiumque dedi,</span><span class="linebreak"></span>
<span class="line">cuius opes auxere meae, cui dives egenti</span><span class="linebreak"></span>
<span class="line indent2"><span class="br"></span><span class="lineNumber">110</span><span class="br"></span>munera multa dedi, multa datura fui;</span><span class="linebreak"></span>
<span class="line">quae tibi subieci latissima regna Lycurgi,</span><span class="linebreak"></span>
<span class="line indent2">nomine femineo vix satis apta regi,</span><span class="linebreak"></span>
<span class="line">qua patet umbrosum Rhodope glacialis ad Haemum,</span><span class="linebreak"></span>
<span class="line indent2">et sacer admissas exigit Hebrus aquas,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>cui mea virginitas avibus libata sinistris</span><span class="linebreak"></span>
<span class="line indent2">castaque fallaci zona recincta manu!</span><span class="linebreak"></span>
<span class="line">pronuba Tisiphone thalamis ululavit in illis,</span><span class="linebreak"></span>
<span class="line indent2">et cecinit maestum devia carmen avis;</span><span class="linebreak"></span>
<span class="line">adfuit Allecto brevibus torquata colubris,</span><span class="linebreak"></span>
<span class="line indent2"><span class="br"></span><span class="lineNumber">120</span><span class="br"></span>suntque sepulcrali lumina mota face!</span><span class="linebreak"></span>
<span class="line">Maesta tamen scopulos fruticosaque litora calco</span><span class="linebreak"></span>
<span class="line indent2">quaeque patent oculis litora<a class="footnoteLink" href="#note_LCL041_28_1" id="target_note_LCL041_28_1"><sup>1</sup></a> lata meis.</span><span class="linebreak"></span>
<span class="line">sive die laxatur humus, seu frigida lucent</span><span class="linebreak"></span>
<span class="line indent2">sidera, prospicio, quis freta ventus agat;</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>et quaecumque procul venientia lintea vidi,</span><span class="linebreak"></span>
<span class="line indent2">protinus illa meos auguror esse deos.</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_28_1"><a class="footnoteCrossrefLink" href="#target_note_LCL041_28_1" title="Click to highlight in text"><sup class="lineRef">1</sup>litora <span class="italic">MSS</span>.: aequora <span class="italic">Aldus Pa.</span></a></li><script type="text/javascript">document.getElementById('note_LCL041_28_1').style.display = "none";</script></ul></section></notes></section>