<section class="div1 language" lang="la"><header><hgroup><h1>Ovid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">155</span><span class="br"></span>nam quare, quotiens socialia sacra parantur,</span><span class="linebreak"></span>
<span class="line indent2">nupturae totiens languida membra cadunt?</span><span class="linebreak"></span>
<span class="line">ter mihi iam veniens positas Hymenaeus ad aras</span><span class="linebreak"></span>
<span class="line indent2">fugit, et a thalami limine terga dedit,</span><span class="linebreak"></span>
<span class="line">vixque manu pigra totiens infusa resurgunt</span><span class="linebreak"></span>
<span class="line indent2"><span class="br"></span><span class="lineNumber">160</span><span class="br"></span>lumina, vix moto corripit igne faces.</span><span class="linebreak"></span>
<span class="line">saepe coronatis stillant unguenta capillis</span><span class="linebreak"></span>
<span class="line indent2">et trahitur multo splendida palla croco.</span><span class="linebreak"></span>
<span class="line">cum tetigit limen, lacrimas mortisque timorem</span><span class="linebreak"></span>
<span class="line indent2">cernit et a cultu multa remota suo,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>proicit ipse sua deductas fronte coronas,</span><span class="linebreak"></span>
<span class="line indent2">spissaque de nitidis tergit amoma comis;</span><span class="linebreak"></span>
<span class="line">et pudet in tristi laetum consurgere turba,</span><span class="linebreak"></span>
<span class="line indent2">quique erat in palla, transit in ora rubor.<a class="footnoteLink" href="#note_LCL041_304_1" id="target_note_LCL041_304_1"><sup>1</sup></a></span><span class="linebreak"></span>
<span class="line">At mihi, vae miserae! torrentur febribus artus</span><span class="linebreak"></span>
<span class="line indent2"><span class="br"></span><span class="lineNumber">170</span><span class="br"></span>et gravius iusto pallia pondus habent,</span><span class="linebreak"></span>
<span class="line">nostraque plorantes video super ora parentes,</span><span class="linebreak"></span>
<span class="line indent2">et face pro thalami fax mihi mortis adest.</span><span class="linebreak"></span>
<span class="line">parce laboranti, picta dea laeta pharetra,</span><span class="linebreak"></span>
<span class="line indent2">daque salutiferam iam mihi fratris opem.</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>turpe tibi est, illum causas depellere leti,</span><span class="linebreak"></span>
<span class="line indent2">te contra titulum mortis habere meae.</span><span class="linebreak"></span>
<span class="line">numquid, in umbroso cum velles fonte lavari,</span><span class="linebreak"></span>
<span class="line indent2">inprudens vultus ad tua labra tuli,</span><span class="linebreak"></span>
<span class="line">praeteriive tuas de tot caelestibus aras,</span><span class="linebreak"></span>
<span class="line indent2"><span class="br"></span><span class="lineNumber">180</span><span class="br"></span>ave mea spreta est vestra parente parens?</span><span class="linebreak"></span>
</p>
</section><notes><section class="footnotes"><ul><li class="note" id="note_LCL041_304_1"><a class="footnoteCrossrefLink" href="#target_note_LCL041_304_1" title="Click to highlight in text"><sup class="lineRef">1</sup>167, 168 <span class="italic">before</span> 165 <span class="italic">Merk</span>.</a></li><script type="text/javascript">document.getElementById('note_LCL041_304_1').style.display = "none";</script></ul></section></notes></section>