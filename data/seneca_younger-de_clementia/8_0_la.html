<section class="div1 language" lang="la"><header><hgroup><h1>Seneca</h1></hgroup></header><section class="div2">
<p><span class="br"></span><span class="lineNumber">1</span><span class="br"></span>5. Longius videtur recessisse a proposito oratio mea, at mehercules rem ipsam premit. Nam si, quod adhuc colligit, tu animus rei publicae tuae es, illa corpus tuum, vides, ut puto, quam necessaria sit clementia; tibi enim parcis, cum videris alteri parcere. Parcendum itaque est etiam improbandis civibus non aliter quam membris languentibus, et, si quando misso sanguine opus est, sustinenda est <span class="br"></span><span class="lineNumber">2</span><span class="br"></span> manus,<a class="footnoteLink" href="#note_LCL214_370_1" id="target_note_LCL214_370_1"><sup>1</sup></a> ne ultra, quam necesse sit, incidat. Est ergo, ut dicebam, clementia omnibus quidem hominibus secundum naturam, maxime tamen decora imperatoribus, quanto plus habet apud illos, quod servet, quantoque in maiore materia apparet. Quantulum enim nocet privata crudelitas! Principum <span class="br"></span><span class="lineNumber">3</span><span class="br"></span> saevitia bellum est. Cum autem virtutibus inter se sit concordia nec ulla altera melior aut honestior sit, quaedam tamen quibusdam personis aptior est. Decet magnanimitas quemlibet mortalem, etiam illum, infra quem nihil est; quid enim maius aut fortius quam malam fortunam retundere? Haec tamen magnanimitas in bona fortuna laxiorem locum habet meliusque in tribunali quam in plano conspicitur.</p>
<p><span class="br"></span><span class="lineNumber">4</span><span class="br"></span>Clementia, in quamcumque domum pervenerit, eam felicem tranquillamque praestabit, sed in regia, quo rarior, eo mirabilior. Quid enim est memorabilius quam eum, cuius irae nihil obstat, cuius graviori sententiae ipsi, qui pereunt, adsentiuntur, quem nemo interpellaturus est, immo, si vehementius</p>
</section><notes><section class="footnotes"><ul><li class="note" id="note_LCL214_370_1"><a class="footnoteCrossrefLink" href="#target_note_LCL214_370_1" title="Click to highlight in text"><sup class="lineRef">1</sup>manus <span class="italic">added by Haase.</span></a></li><script type="text/javascript">document.getElementById('note_LCL214_370_1').style.display = "none";</script></ul></section></notes></section>