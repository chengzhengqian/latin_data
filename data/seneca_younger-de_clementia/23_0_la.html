<section class="div1 language" lang="la"><header><hgroup><h1>Seneca</h1></hgroup></header><section class="div2"><p>reponere cupiat, et in abscidendo gemat cunctatus multum diuque; prope est enim, ut libenter damnet, qui cito; prope est, ut inique puniat, qui nimis.</p>
<p><span class="br"></span><span class="lineNumber">1</span><span class="br"></span>15. Trichonem equitem Romanum memoria nostra, quia filium suum flagellis occiderat, populus graphiis in foro confodit; vix illum Augusti Caesaris auctoritas infestis tam patrum quam filiorum manibus eripuit. <span class="br"></span><span class="lineNumber">2</span><span class="br"></span> Tarium, qui filium deprensum in parricidii consilio damnavit causa cognita, nemo non suspexit, quod contentus exilio et exilio delicato Massiliae parricidam continuit et annua illi praestitit, quanta praestare integro solebat; haec liberalitas effecit, ut, in qua civitate numquam deest patronus peioribus, nemo dubitaret, quin reus merito damnatus esset, quem is pater damnare potuisset, qui odisse non poterat.</p>
<p><span class="br"></span><span class="lineNumber">3</span><span class="br"></span>Hoc ipso exemplo dabo, quem compares bono patri, bonum principem. Cogniturus de filio Tarius advocavit in consilium Caesarem Augustum; venit in privatos penates, adsedit, pars alieni consilii fuit, non dixit: “Immo in meam domum veniat”; quod si factum esset, Caesaris futura erat cognitio, non <span class="br"></span><span class="lineNumber">4</span><span class="br"></span> patris. Audita causa excussisque omnibus, et his, quae adulescens pro se dixerat, et his, quibus argue­batur</p>
</section><notes></notes></section>