<section class="div1 language" lang="la"><header><hgroup><h1>Seneca</h1></hgroup></header><section class="div2"><p class="noindent">
regitur, illius ratione flectitur pressura se ac fractura viribus suis, nisi consilio sustineretur.</p><p><span class="br"></span><span class="lineNumber">1</span><span class="br"></span>4. Suam itaque incolumitatem amant, cum pro uno homine denas legiones in aciem deducunt, cum in primam frontem procurrunt et adversa vulneribus pectora ferunt, ne imperatoris sui signa vertantur. Ille est enim vinculum, per quod res publica cohaeret, ille spiritus vitalis, quem haec tot milia trahunt nihil ipsa per se futura nisi onus et praeda, si mens illa imperii subtrahatur.</p>
<p class="lineGroup">
<span class="line indent2">Rege incolumi mens omnibus una;</span><span class="linebreak"></span>
<span class="line">amisso rupere fidem.</span><span class="linebreak"></span>
</p>
<p><span class="br"></span><span class="lineNumber">2</span><span class="br"></span>Hic casus Romanae pacis exitium erit, hic tanti fortunam populi in ruinas aget; tam diu ab isto periculo aberit hic populus, quam diu sciet ferre frenos, quos si quando abruperit vel aliquo casu discussos reponi sibi passus non erit, haec unitas et hic maximi imperii contextus in partes multas dissiliet, idemque huic urbi finis dominandi erit, <span class="br"></span><span class="lineNumber">3</span><span class="br"></span> qui parendi fuerit. Ideo principes regesque et quocumque alio nomine sunt tutores status publici non est mirum amari ultra privatas etiam necessitudines; nam si sanis hominibus publica privatis potiora sunt, sequitur, ut is quoque carior sit, in quem se res publica convertit. Olim enim ita se induit rei publicae Caesar, ut seduci alterum non posset sine utriusque pernicie; nam et illi viribus opus est et huic capite.</p>
</section><notes></notes></section>