<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Quid ergo? hic amor Medeae quanta miseriarum excitavit incendia! Atque ea tamen apud alium poëtam patri dicere audet se <span class="italic">coniugem</span> habuisse</p>
<p class="lineGroup">
<span class="line"><span class="italic">Illum, Amor quem dederat, qui plus pallet potiorque est patre</span>.</span><span class="linebreak"></span>
</p>
<p><span class="br"></span><span class="lineNumber">70</span><span class="br"></span>XXXIII. Sed poëtas ludere sinamus, quorum fabulis in hoc flagitio versari ipsum videmus Iovem. Ad magistros virtutis, philosophos, veniamus, qui amorem negant stupri esse et in eo litigant cum Epicuro non multum, ut opinio mea fert, mentiente. Quis est enim iste amor amicitiae? Cur neque deformem adolescentem quisquam amat neque formosum senem? Mihi quidem haec in Graecorum gymnasiis nata consuetudo videtur, in quibus isti liberi et concessi sunt amores. Bene ergo Ennius:</p>
<p class="lineGroup">
<span class="line"><span class="italic">Flagiti principium est nudare inter civis corpora</span>.</span><span class="linebreak"></span>
</p>
<p class="noindent">Qui ut sint, quod fieri posse video, pudici, solliciti tamen et anxii sunt eoque magis, quod se ipsi <span class="br"></span><span class="lineNumber">71</span><span class="br"></span>continent et coërcent. Atque, ut muliebres amores omittam, quibus maiorem licentiam natura concessit, quis aut de Ganymedi raptu dubitat quid poëtae velint aut non intelligit quid apud Euripidem et loquatur et cupiat Laius? quid denique homines doctissimi et summi poëtae de se ipsis et carminibus <span class="br"></span><span class="lineNumber"></span><span class="br"></span>
</p></section><notes></notes></section>