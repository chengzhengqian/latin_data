<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">26</span><span class="br"></span>XII. A. Expone igitur, nisi molestum est, primum, si potes, animos remanere post mortem; tum, si minus id obtinebis—est enim arduum,—docebis carere omni malo mortem. Ego enim istuc ipsum vereor ne malum sit, non dico carere sensu, sed carendum esse. M. Auctoribus quidem ad istam sententiam, quam vis obtineri, uti optimis possumus, quod in omnibus causis et debet et solet valere plurimum, et primum quidem omni antiquitate, quae quo propius aberat ab ortu et divina progenie, hoc melius <span class="br"></span><span class="lineNumber">27</span><span class="br"></span>ea fortasse, quae erant vera, cernebat. Itaque unum illud erat insitum priscis illis, quos <span class="italic">cascos</span> appellat Ennius, esse in morte sensum neque excessu vitae sic deleri hominem, ut funditus interiret: idque cum multis aliis rebus tum e pontificio iure et e caerimoniis sepulcrorum intelligi licet, quas maximis ingeniis praediti nec tanta cura coluissent nec violatas tam inexpiabili religione sanxissent, nisi haereret in eorum mentibus mortem non interitum esse omnia tollentem atque delentem, sed quandam quasi migrationem commutationemque vitae, quae in claris viris et feminis dux in caelum soleret esse, in ceteris <span class="br"></span><span class="lineNumber">28</span><span class="br"></span>humi retineretur et permaneret tamen. Ex hoc et <span class="br"></span><span class="lineNumber"></span><span class="br"></span>
</p></section><notes></notes></section>