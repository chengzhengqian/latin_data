<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p class="lineGroup">
<span class="line"><span class="italic">Alacris ob viam mihi veniet complexum exoptans meum</span>,</span><span class="linebreak"></span>
<span class="line"><span class="italic">Mihi se dedet</span>.</span><span class="linebreak"></span>
</p>
<p class="noindent">Quam haec pulcra putet ipse iam dicet:</p>
<p class="lineGroup">
<span class="line"><span class="italic">… fortunam ipsam anteibo fortunis meis</span>.</span><span class="linebreak"></span>
</p>
<p><span class="br"></span><span class="lineNumber">68</span><span class="br"></span>XXXII. Haec laetitia quam turpis sit satis est diligenter attendentem penitus videre. Et ut turpes sunt qui efferunt se laetitia tum, cum fruuntur Veneriis voluptatibus, sic flagitiosi, qui eas inflammato animo concupiscunt. Totus vero iste, qui vulgo appellatur amor—nec hercule invenio quo nomine alio possit appellari—, tantae levitatis est, ut nihil videam quod putem conferendum: quem Caecilius</p>
<p class="lineGroup">
<span class="line indent5"><span class="italic">deum qui non summum putet</span>,</span><span class="linebreak"></span>
<span class="line"><span class="italic">Aut stultum aut rerum esse imperitum existumat</span>,</span><span class="linebreak"></span>
<span class="line"><span class="italic">Cuius in manu sit quem esse dementem velit</span>,</span><span class="linebreak"></span>
<span class="line"><span class="italic">Quem sapere, quem insanire, quem in morbum iniici</span>,</span><span class="linebreak"></span>
<span class="line"><span class="italic">Quem contra amari, quem expeti, quem arcessier</span>.</span><span class="linebreak"></span>
</p>
<p class="noindent"><span class="br"></span><span class="lineNumber">69</span><span class="br"></span>O praeclaram emendatricem vitae poëticam! quae amorem, flagitii et levitatis auctorem, in concilio deorum collocandum putet. De comoedia loquor, quae, si haec flagitia non probaremus, nulla esset omnino. Quid ait ex tragoedia princeps ille Argonautarum?</p>
<p class="lineGroup">
<span class="line"><span class="italic">Tu me amoris magis quam honoris servavisti gratia</span>.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>