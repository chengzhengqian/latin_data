<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
disciplinarum, nisi quos a recta ratione natura vitiosa detorsisset, eodem hoc animo esse potuerunt. <span class="br"></span><span class="lineNumber">91</span><span class="br"></span>Socrates, in pompa cum magna vis auri argentique ferretur: <span class="italic">Quam multa non desidero!</span> inquit. Xenocrates, cum legati ab Alexandro quinquaginta ei talenta attulissent, quae erat pecunia temporibus illis, Athenis praesertim, maxima, abduxit legatos ad cenam in Academiam: iis apposuit tantum, quod satis esset, nullo apparatu. Cum postridie rogarent eum, cui numerari iuberet: <span class="italic">Quid? vos hesterna</span>, inquit, <span class="italic">cenula non intellexistis me pecunia non egere?</span> Quos cum tristiores vidisset, triginta minas accepit, ne aspernari regis liberalitatem videretur. <span class="br"></span><span class="lineNumber">92</span><span class="br"></span>At vero Diogenes liberius, ut Cynicus, Alexandro roganti, ut diceret, si quid opus esset: <span class="italic">Nunc quidem paullulum</span>, inquit, <span class="italic">a sole</span>. Offecerat videlicet apricanti. Et hic quidem disputare solebat quanto regem Persarum vita fortunaque superaret: sibi nihil deesse, illi nihil satis umquam fore: se eius voluptates non desiderare, quibus numquam satiari ille posset, suas eum consequi nullo modo posse.</p>
<p><span class="br"></span><span class="lineNumber">93</span><span class="br"></span>XXXIII. Vides, credo, ut Epicurus cupiditatum genera diviserit, non nimis fortasse subtiliter, utiliter tamen; partim esse naturales et necessarias, partim naturales et non necessarias, partim neutrum; necessarias <span class="br"></span><span class="lineNumber"></span><span class="br"></span>
</p></section><notes></notes></section>