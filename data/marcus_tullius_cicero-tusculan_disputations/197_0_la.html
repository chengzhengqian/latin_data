<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
adhibentur extrinsecus, animorum salus inclusa in ipsis<a class="footnoteLink" href="#note_LCL141_394_1" id="target_note_LCL141_394_1"><sup>1</sup></a> est. Sed quo maior est in eis praestantia et divinior, eo maiore indigent diligentia. Itaque bene adhibita ratio cernit quid optimum sit, neglecta <span class="br"></span><span class="lineNumber">59</span><span class="br"></span>multis implicatur erroribus. Ad te igitur mihi iam convertenda omnis oratio est; simulas enim quaerere te de sapiente, quaeris autem fortasse de te. Earum igitur perturbationum, quas exposui, variae sunt curationes. Nam neque omnis aegritudo una ratione sedatur; alia est enim lugenti, alia miseranti aut invidenti adhibenda medicina. Est etiam in omnibus quattuor perturbationibus illa distinctio, utrum ad universam perturbationem, quae est aspernatio rationis aut appetitus vehementior, an ad singulas, ut ad metum, libidinem, reliquas, melius adhibeatur oratio, et utrum illudne non videatur aegre ferundum, ex quo suscepta sit aegritudo, an omnium rerum tollenda omnino aegritudo, ut, si quis aegre ferat se pauperem esse, idne disputes, paupertatem malum non esse an hominem aegre ferre nihil oportere. Nimirum hoc melius, ne, si forte de paupertate non persuaseris, sit aegritudini concedendum: aegritudine autem sublata propriis rationibus, quibus heri usi sumus, quodam modo etiam paupertatis malum tollitur.</p>
<p><span class="br"></span><span class="lineNumber">60</span><span class="br"></span>XXVIII. Sed omnis eius modi perturbatio animi 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_394_1"><a class="footnoteCrossrefLink" href="#target_note_LCL141_394_1" title="Click to highlight in text"><sup class="lineRef">1</sup><span class="italic">in his ipsis</span> MSS.: <span class="italic">in ipsis</span> Bake.</a></li><script type="text/javascript">document.getElementById('note_LCL141_394_1').style.display = "none";</script></ul></section></notes></section>