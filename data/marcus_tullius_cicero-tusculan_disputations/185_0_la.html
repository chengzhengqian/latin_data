<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="br"></span><span class="lineNumber">40</span><span class="br"></span>sapientes ne attingat quidem omnino. Etenim quis erit tandem modus iste? Quaeramus enim modum aegritudinis, in qua operae plurimum ponitur. Aegre tulisse P. Rupilium fratris repulsam consulatus scriptum apud Fannium est; sed tamen transisse videtur modum, quippe qui ob eam causam a vita recesserit: moderatius igitur ferre debuit. Quid? si, cum id ferret modice, mors liberorum accessisset? Nata esset aegritudo nova; sit<a class="footnoteLink" href="#note_LCL141_370_1" id="target_note_LCL141_370_1"><sup>1</sup></a> ea modica: magna tamen facta esset accessio. Quid? si deinde dolores graves corporis, si bonorum amissio, si caecitas, si exsilium? si pro singulis malis aegritudines accederent, summa ea fieret, quae non sustineretur.</p>
<p><span class="br"></span><span class="lineNumber">41</span><span class="br"></span>XVIII. Qui modum igitur vitio quaerit similiter facit, ut si posse putet eum, qui se e Leucata praecipitaverit, sustinere se, cum velit. Ut enim id non potest, sic animus perturbatus et incitatus nec cohibere se potest nec quo loco vult insistere; omninoque, quae crescentia perniciosa sunt, eadem sunt <span class="br"></span><span class="lineNumber">42</span><span class="br"></span>vitiosa nascentia. Aegritudo autem ceteraeque perturbationes amplificatae certe pestiferae sunt: igitur etiam susceptae continuo in magna pestis parte versantur. Etenim ipsae se impellunt, ubi semel a ratione discessum est, ipsaque sibi imbecillitas indulget in altumque provehitur imprudens nec 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_370_1"><a class="footnoteCrossrefLink" href="#target_note_LCL141_370_1" title="Click to highlight in text"><sup class="lineRef">1</sup><span class="italic">sed</span> MSS.: <span class="italic">sit</span> Bentley.</a></li><script type="text/javascript">document.getElementById('note_LCL141_370_1').style.display = "none";</script></ul></section></notes></section>