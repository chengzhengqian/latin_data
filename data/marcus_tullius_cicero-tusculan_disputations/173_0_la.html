<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
dicitur, ut et in laude et in vitio nomen hoc sit; nam et imitatio virtutis aemulatio dicitur—sed ea nihil hoc loco utimur; est enim laudis—et est aemulatio aegritudo, si eo, quod concupierit, alius <span class="br"></span><span class="lineNumber">18</span><span class="br"></span>potiatur, ipse careat. <span class="italic">Obtrectatio</span> autem est, ea quam intelligi ζηλοτυπίαν volo, aegritudo ex eo, quod alter quoque potiatur eo, quod ipse concupiverit. <span class="italic">Misericordia</span> est aegritudo ex miseria alterius iniuria laborantis; nemo enim parricidae aut proditoris supplicio misericordia commovetur; <span class="italic">angor</span> aegritudo premens, <span class="italic">luctus</span> aegritudo ex eius, qui carus fuerit, interitu acerbo, <span class="italic">maeror</span> aegritudo flebilis, <span class="italic">aerumna</span> aegritudo laboriosa, <span class="italic">dolor</span> aegritudo crucians, <span class="italic">lamentatio</span> aegritudo cum eiulatu, <span class="italic">sollicitudo</span> aegritudo cum cogitatione, <span class="italic">molestia</span> aegritudo permanens, <span class="italic">adflictatio</span> aegritudo cum vexatione corporis, <span class="italic">desperatio</span> aegritudo <span class="br"></span><span class="lineNumber">19</span><span class="br"></span>sine ulla rerum exspectatione meliorum. Quae autem subiecta sunt sub <span class="italic">metum</span>, ea sic definiunt: <span class="italic">pigritiam</span> metum consequentis laboris [<span class="italic">pudorem</span> metum sanguinem diffundentem]<a class="footnoteLink" href="#note_LCL141_346_1" id="target_note_LCL141_346_1"><sup>1</sup></a> … <span class="italic">terrorem</span> metum concutientem, ex quo fit ut pudorem rubor, terrorem pallor et tremor et dentium crepitus consequatur, <span class="italic">timorem</span> metum mali appropinquantis; <span class="italic">pavorem</span> metum mentem loco moventem; ex quo illud Ennii:</p>
<p><span class="italic">Tum pavor sapientiam omnem mi exanimato expectorat;</span>
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_346_1"><a class="footnoteCrossrefLink" href="#target_note_LCL141_346_1" title="Click to highlight in text"><sup class="lineRef">1</sup>Supplied from <span class="italic">quaeri potest quamobrem pudor sanguinem diffundat</span>, Aulus Gell. xix. 6, and <span class="italic">pudorem rubor consequatur</span> below. The MSS. mark a lacuna.</a></li><script type="text/javascript">document.getElementById('note_LCL141_346_1').style.display = "none";</script></ul></section></notes></section>