<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
detrahere illam opinionem maerenti, si se officio fungi putet iusto atque debito. Sunt etiam qui haec omnia genera consolandi colligant—alius enim alio modo movetur—ut fere nos in Consolatione omnia in consolationem unam coniecimus; erat enim in tumore animus et omnis in eo temptabatur curatio.</p>
<p>Sed sumendum tempus est non minus in animorum morbis quam in corporum, ut Prometheus ille Aeschyli, cui cum dictum esset:</p>
<p class="lineGroup">
<span class="line"><span class="italic">Atqui, Prometheu, te hoc tenere existimo</span>,</span><span class="linebreak"></span>
<span class="line"><span class="italic">Mederi posse orationem iracundiae</span>,</span><span class="linebreak"></span>
</p>
<p class="noindent">respondit:</p>
<p class="lineGroup">
<span class="line"><span class="italic">Si quidem qui tempestivam medicinam admovens</span></span><span class="linebreak"></span>
<span class="line"><span class="italic">Non adgravescens vulnus illidat manu</span>.</span><span class="linebreak"></span>
</p>
<p><span class="br"></span><span class="lineNumber">77</span><span class="br"></span>XXXII. Erit igitur in consolationibus prima medicina docere aut nullum malum esse aut admodum parvum; altera et de communi condicione vitae et proprie, si quid sit de ipsius, qui maereat, disputandum, tertia summam esse stultitiam frustra confici maerore, cum intelligas nihil posse profici. Nam Cleanthes quidem sapientem consolatur, qui consolatione non eget; nihil enim esse malum quod turpe non sit, si lugenti persuaseris, non tu illi <span class="br"></span><span class="lineNumber"></span><span class="br"></span>
</p></section><notes></notes></section>