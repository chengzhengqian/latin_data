<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
M. Adsunt enim, qui haec non probent; ego autem numquam ita te in hoc sermone dimittam, ulla uti <span class="br"></span><span class="lineNumber">77</span><span class="br"></span>ratione mors tibi videri malum possit. A. Qui potest, cum ista cognoverim? M. Qui possit rogas? Catervae veniunt contra dicentium, nec solum Epicureorum, quos equidem non despicio, sed nescio quo modo doctissimus quisque contemnit, acerrime autem deliciae meae Dicaearchus contra hanc immortalitatem disseruit. Is enim tris libros scripsit, qui <span class="italic">Lesbiaci</span> vocantur, quod Mytilenis sermo habetur, in quibus vult efficere animos esse mortales. Stoici autem usuram nobis largiuntur tamquam cornicibus: diu mansuros aiunt animos, semper negant.</p>
<p>XXXII. Num non vis igitur audire cur, etiam si ita sit, mors tamen non sit in malis? A. Ut videtur, <span class="br"></span><span class="lineNumber">78</span><span class="br"></span>sed me nemo de immortalitate depellet. M. Laudo id quidem, etsi nihil nimis oportet confidere; movemur enim saepe aliquo acute concluso, labamus mutamusque sententiam clarioribus etiam in rebus; in his est enim aliqua obscuritas. Id igitur si acciderit, simus armati. A. Sane quidem, sed ne accidat providebo. M. Num quid igitur est causae quin amicos nostros Stoicos dimittamus? eos dico, qui aiunt manere animos, cum e corpore excesserint, sed non semper. A. Istos vero, qui, quod tota in <span class="br"></span><span class="lineNumber"></span><span class="br"></span>
</p></section><notes></notes></section>