<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
sic perpessio ceterorum facit ut ea, quae acciderint, multo minora quam quanta sint existimata videantur. Ita fit sensim cogitantibus ut quantum sit ementita opinio appareat. Atque hoc idem et Telamon ille declarat:</p>
<p class="lineGroup">
<span class="line"><span class="italic">Ego cum genui …</span></span><span class="linebreak"></span>
</p>
<p class="noindent">et Theseus:</p>
<p class="lineGroup">
<span class="line"><span class="italic">Futuras mecum commentabar miserias …</span></span><span class="linebreak"></span>
</p>
<p class="noindent">et Anaxagoras: <span class="italic">Sciebam me genuisse mortalem</span>. Hi enim omnes diu cogitantes de rebus humanis intelligebant eas nequaquam pro opinione vulgi esse extimescendas. Et mihi quidem videtur idem fere accidere iis, qui ante meditantur, quod iis, quibus medetur dies, nisi quod ratio quaedam sanat illos, hos ipsa natura, intellecto eo, quod rem continet, illud malum, quod opinatum sit esse maximum, nequaquam esse tantum, ut vitam beatam possit <span class="br"></span><span class="lineNumber">59</span><span class="br"></span>evertere. Hoc igitur efficitur, ut ex illo necopinato plaga maior sit, non, ut illi putant, ut, cum duobus pares casus evenerint, is modo aegritudine adficiatur, cui ille necopinato casus evenerit. Itaque dicuntur non nulli, in maerore, cum de hac communi hominum condicione audivissent, ea lege esse nos natos, ut nemo in perpetuum esse posset expers mali, gravius etiam <span class="br"></span><span class="lineNumber"></span><span class="br"></span>
</p></section><notes></notes></section>