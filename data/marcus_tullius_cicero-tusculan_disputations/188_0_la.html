<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

conscientia. Ex quo est illud e vita ductum ab Afranio; nam cum dissolutus filius:</p>
<p class="lineGroup">
<span class="line"><span class="italic">Heu me miserum!</span></span><span class="linebreak"></span>
</p>
<p class="noindent">tum severus pater:</p>
<p class="lineGroup">
<span class="line indent3"><span class="italic">Dum modo doleat aliquid, doleat quidlubet</span>.</span><span class="linebreak"></span>
</p>
<p class="noindent"><span class="br"></span><span class="lineNumber">46</span><span class="br"></span>Reliquas quoque partes aegritudinis utiles esse dicunt, misericordiam ad opem ferendam et calamitates hominum indignorum sublevandas; ipsum illud aemulari, obtrectare non esse inutile, cum aut se non idem videat consecutum quod alium aut alium idem quod se; metum vero si qui sustulisset, omnem vitae diligentiam sublatam fore, quae summa esset in eis, qui leges, qui magistratus, qui paupertatem, qui ignominiam, qui mortem, qui dolorem timerent. Haec tamen ita disputant, ut resecanda esse fateantur, evelli penitus dicant nec posse nec opus esse, et in omnibus fere rebus mediocritatem esse optimam existimant. Quae cum exponunt, nihilne tibi videntur an aliquid dicere? A. Mihi vero dicere aliquid; itaque exspecto quid ad ista.</p>
<p><span class="br"></span><span class="lineNumber">47</span><span class="br"></span>XXI. M. Reperiam fortasse, sed illud ante. Videsne quanta fuerit apud Academicos verecundia? Plane enim dicunt quod ad rem pertineat. Peripateticis respondetur a Stoicis. Digladientur illi per me licet, cui nihil est necesse nisi ubi sit illud, <span class="br"></span><span class="lineNumber"></span><span class="br"></span>
</p></section><notes></notes></section>