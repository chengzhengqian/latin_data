<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">7</span><span class="br"></span>III. Quam rem antiquissimam cum videamus. nomen tamen esse confitemur recens; nam sapientiam quidem ipsam quis negare potest non modo re esse antiquam, verum etiam nomine? quae divinarum humanarumque rerum, tum initiorum causarumque cuiusque rei cognitione hoc pulcherrimum nomen apud antiquos adsequebatur. Itaque et illos septem, qui a Graecis σοφοί, sapientes a nostris et habebantur et nominabantur, et multis ante saeculis Lycurgum, cuius temporibus Homerus etiam fuisse ante hanc urbem conditam traditur, et iam heroicis aetatibus Ulixem et Nestorem accepimus <span class="br"></span><span class="lineNumber">8</span><span class="br"></span>et fuisse et habitos esse sapientes. Nec vero Atlans sustinere caelum nec Prometheus adfixus Caucaso nec stellatus Cepheus cum uxore, genero, filia traderetur, nisi caelestium divina cognitio nomen eorum ad errorem fabulae traduxisset. A quibus ducti deinceps omnes, qui in rerum contemplatione studia ponebant, sapientes et habebantur et nominabantur, idque eorum nomen usque ad Pythagorae manavit aetatem, quem, ut scribit auditor Platonis Ponticus Heraclides, vir doctus in primis, Phliuntem ferunt venisse cumque<a class="footnoteLink" href="#note_LCL141_430_1" id="target_note_LCL141_430_1"><sup>1</sup></a> Leonte, principe Phliasiorum, docte et copiose disseruisse 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_430_1"><a class="footnoteCrossrefLink" href="#target_note_LCL141_430_1" title="Click to highlight in text"><sup class="lineRef">1</sup><span class="italic">eumque cum</span> MSS.: <span class="italic">cumque</span> Davies.</a></li><script type="text/javascript">document.getElementById('note_LCL141_430_1').style.display = "none";</script></ul></section></notes></section>