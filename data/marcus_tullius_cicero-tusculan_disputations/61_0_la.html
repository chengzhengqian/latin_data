<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent noindent">

interfectum audisset: <span class="italic">Idcirco</span>, inquit, <span class="italic">genueram, ut esset qui pro patria mortem non dubitaret occumbere</span>.</p>
<p>XLIII. Esto, fortes et duri Spartiatae, magnam habet vim rei publicae disciplina. Quid? Cyrenaeum Theodorum, philosophum non ignobilem, nonne miramur? cui cum Lysimachus rex crucem minaretur: <span class="italic">Istis, quaeso</span>, inquit, <span class="italic">ista horribilla minitare purpuratis tuis: Theodori quidem nihil interest humine an sublime putescat</span>. Cuius hoc dicto admoneor, ut aliquid etiam de humatione et sepultura dicendum existimem; rem non difficilem, iis praesertim cognitis, quae de nihil sentiendo paullo ante dicta sunt; de qua Socrates quidem quid senserit apparet in eo libro, in quo moritur, de quo iam tam multa <span class="br"></span><span class="lineNumber">103</span><span class="br"></span>diximus. Cum enim de immortalitate animorum disputavisset et iam moriendi tempus urgueret, rogatus a Critone quem ad modum sepeliri vellet: <span class="italic">Multam vero</span>, inquit, <span class="italic">operam, amici, frustra consumpsi; Critoni enim nostro non persuasi me hinc avolaturum neque mei quidquam relicturum. Verum tamen, Crito, si me adsequi potueris aut sicubi nanctus eris, ut tibi videbitur, sepelito. Sed, mihi crede, nemo me vestrum, cum hinc excessero, consequetur</span>. Praeclare id quidem, qui et amico permiserit et se ostenderit de hoc toto <span class="br"></span><span class="lineNumber">104</span><span class="br"></span>genere nihil laborare. Durior Diogenes et is quidem idem sentiens, sed ut Cynicus asperius, proiici se <span class="br"></span><span class="lineNumber"></span><span class="br"></span>
</p></section><notes></notes></section>