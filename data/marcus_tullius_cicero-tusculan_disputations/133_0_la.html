<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
frustra suscipi miseriam voluntariam: ita semper <span class="br"></span><span class="lineNumber">33</span><span class="br"></span>angi aut accipiendo aut cogitando malo. Levationem autem aegritudinis in duabus rebus ponit, avocatione a cogitanda molestia et revocatione ad contemplandas voluptates. Parere enim censet animum rationi posse et quo illa ducat sequi. Vetat igitur ratio intueri molestias, abstrahit ab acerbis cogitationibus, hebetem facit<a class="footnoteLink" href="#note_LCL141_266_1" id="target_note_LCL141_266_1"><sup>1</sup></a> aciem ad miserias contemplandas: a quibus cum cecinit receptui, impellit rursum et incitat ad conspiciendas totaque mente contrectandas varias voluptates, quibus ille et praeteritarum memoria et spe consequentium sapientis vitam refertam putat. Haec nostro more nos diximus, Epicurii dicunt suo; sed quae dicant videamus, quo modo, negligamus.</p>
<p><span class="br"></span><span class="lineNumber">34</span><span class="br"></span>XVI. Principio male reprehendunt praemeditationem rerum futurarum. Nihil est enim quod tam obtundat elevetque aegritudinem quam perpetua in omni vita cogitatio nihil esse, quod non accidere possit, quam meditatio condicionis humanae, quam vitae lex commentatioque parendi, quae non hoc adfert, ut semper maereamus, sed ut numquam. Neque enim qui rerum naturam, qui vitae varietatem, qui imbecillitatem generis humani cogitat, maeret, cum haec cogitat, sed tum vel maxime sapientiae fungitur munere. Utrumque enim consequitur, ut et considerandis rebus humanis proprio 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_266_1"><a class="footnoteCrossrefLink" href="#target_note_LCL141_266_1" title="Click to highlight in text"><sup class="lineRef">1</sup><span class="italic">facit</span>, inserted by Wesenberg.</a></li><script type="text/javascript">document.getElementById('note_LCL141_266_1').style.display = "none";</script></ul></section></notes></section>