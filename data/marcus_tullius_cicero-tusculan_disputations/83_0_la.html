<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<blockquote><p>
<span class="line"><span class="italic">Heu! quis salsis fluctibus mandet</span></span><span class="linebreak"></span>
<span class="line">Me ex sublimo vertice saxi?</span><span class="linebreak"></span>
<span class="line"><span class="italic">Iam iam absumor: conficit animam</span></span><span class="linebreak"></span>
<span class="line indent3"><span class="italic">Vis volneris, ulceris aestus</span>.</span><span class="linebreak"></span>
</p></blockquote>
<p class="noindent">Difficile dictu videtur eum non in malo esse et magno quidem, qui ita clamare cogatur.</p>
<p><span class="br"></span><span class="lineNumber">20</span><span class="br"></span>VIII. Sed videamus Herculem ipsum, qui tum dolore frangebatur, cum immortalitatem ipsa morte quaerebat: quas hic voces apud Sophoclem in Trachiniis edit! cui cum Deianira sanguine Centauri tinctam tunicam induisset inhaesissetque ea visceribus, ait ille:</p>
<p class="lineGroup">
<span class="line indent2"><span class="italic">O multa dictu gravia, perpessu aspera</span>,</span><span class="linebreak"></span>
<span class="line indent2"><span class="italic">Quae corpore exanclata atque animo pertuli!</span></span><span class="linebreak"></span>
<span class="line indent2"><span class="italic">Nec mihi Iunonis terror implacabilis</span></span><span class="linebreak"></span>
<span class="line indent2"><span class="italic">Nec tantum invexit tristis Eurystheus mali</span>,</span><span class="linebreak"></span>
<span class="line indent2"><span class="italic">Quantum una vaecors Oenei partu edita</span>.</span><span class="linebreak"></span>
<span class="line indent2"><span class="italic">Haec me irretivit veste furiali inscium</span>,</span><span class="linebreak"></span>
<span class="line indent2"><span class="italic">Quae lateri inhaerens morsu lacerat viscera</span></span><span class="linebreak"></span>
<span class="line indent2"><span class="italic">Urguensque graviter pulmonum haurit spiritus:</span></span><span class="linebreak"></span>
<span class="line indent2"><span class="italic">Iam decolorem sanguinem omnem exsorbuit</span>.</span><span class="linebreak"></span>
<span class="line indent2"><span class="italic">Sic corpus clade horribili absumptum extabuit:</span></span><span class="linebreak"></span>
<span class="line indent2"><span class="italic">Ipse illigatus peste interemor textili</span>.</span><span class="linebreak"></span>
<span class="line indent2"><span class="italic">Hos non hostilis dextra, non Terra edita</span></span><span class="linebreak"></span>
<span class="line indent2"><span class="italic">Moles Gigantum, non biformato impetu</span></span><span class="linebreak"></span>
<span class="line indent2"><span class="italic">Centaurus ictus corpori inflixit meo</span>,</span><span class="linebreak"></span>
<span class="br"></span><span class="lineNumber"></span><span class="br"></span>
</p></section><notes></notes></section>