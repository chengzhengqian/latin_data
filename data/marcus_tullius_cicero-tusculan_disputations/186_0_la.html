<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
reperit locum consistendi. Quam ob rem nihil interest utrum moderatas perturbationes approbent an moderatam iniustitiam, moderatam ignaviam, moderatam intemperantiam; qui enim vitiis modum apponit, is partem suscipit vitiorum; quod cum ipsum per se odiosum est, tum eo molestius, quia sunt in lubrico incitatique semel proclivi labuntur sustinerique nullo modo possunt.</p>
<p><span class="br"></span><span class="lineNumber">43</span><span class="br"></span>XIX. Quid? quod iidem Peripatetici perturbationes istas, quas nos exstirpandas putamus, non modo naturales esse dicunt, sed etiam utiliter a natura datas; quorum est talis oratio. Primum multis verbis iracundiam laudant: cotem fortitudinis esse dicunt, multoque et in hostem et in improbum civem vehementiores iratorum impetus esse, leves autem ratiunculas eorum, qui ita cogitarent: “proelium rectum est hoc fieri, convenit dimicare pro legibus, pro libertate, pro patria;” haec nullam habere<a class="footnoteLink" href="#note_LCL141_372_1" id="target_note_LCL141_372_1"><sup>1</sup></a> vim nisi ira excanduerit<a class="footnoteLink" href="#note_LCL141_372_2" id="target_note_LCL141_372_2"><sup>2</sup></a> fortitudo. Nec vero de bellatoribus solum disputant; imperia severiora nulla esse putant sine aliqua acerbitate iracundiae; oratorem denique non modo accusantem, sed ne defendentem quidem probant sine aculeis iracundiae, quae etiam si non adsit, tamen verbis atque motu simulandam arbitrantur, ut auditoris iram oratoris incendat actio. Virum denique videri negant, qui irasci nesciat, eamque, quam lenitatem 

<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_372_1"><a class="footnoteCrossrefLink" href="#target_note_LCL141_372_1" title="Click to highlight in text"><sup class="lineRef">1</sup><span class="italic">habent</span> MSS.: <span class="italic">habere</span> Bentley.</a></li><script type="text/javascript">document.getElementById('note_LCL141_372_1').style.display = "none";</script><li class="note" id="note_LCL141_372_2"><a class="footnoteCrossrefLink" href="#target_note_LCL141_372_2" title="Click to highlight in text"><sup class="lineRef">2</sup><span class="italic">excanduit</span> MSS.: <span class="italic">excanduerit</span> Bake.</a></li><script type="text/javascript">document.getElementById('note_LCL141_372_2').style.display = "none";</script></ul></section></notes></section>