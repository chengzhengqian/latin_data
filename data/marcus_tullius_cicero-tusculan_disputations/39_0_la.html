<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

hominem venire possint nisi a deo. Singularis est igitur quaedam natura atque vis animi, seiuncta ab his usitatis notisque naturis. Ita quidquid est illud, quod sentit, quod sapit, quod vivit, quod viget, caeleste et divinum ob eamque rem aeternum sit necesse est. Nec vero deus ipse, qui intelligitur a nobis, alio modo intelligi potest nisi mens soluta quaedam et libera, segregata ab omni concretione mortali, omnia sentiens et movens ipsaque praedita <span class="br"></span><span class="lineNumber">67</span><span class="br"></span>motu sempiterno.” Hoc e genere atque eadem e natura est humana mens.</p>
<p>Ubi igitur aut qualis est ista mens?—Ubi tua aut qualis? potesne dicere? an, si omnia ad intelligendum non habeo, quae habere vellem, ne iis quidem, quae habeo, mihi per te uti licebit?—Non valet tantum animus, ut se ipse<a class="footnoteLink" href="#note_LCL141_78_1" id="target_note_LCL141_78_1"><sup>1</sup></a> videat: at ut oculus, sic animus se non videns alia cernit. Non videt autem, quod minimum est, formam suam—quamquam fortasse id quoque, sed relinquamus—: vim certe, sagacitatem, memoriam, motus <a class="footnoteLink" href="#note_LCL141_78_2" id="target_note_LCL141_78_2"><sup>2</sup></a> celeritatem videt. Haec magna, haec divina, haec sempiterna sunt. Qua facie quidem sit aut ubi habitet ne quaerendum quidem est.</p>
<p><span class="br"></span><span class="lineNumber">68</span><span class="br"></span>XXVIII. Ut cum videmus speciem primum candoremque caeli, dein conversionis celeritatem tantam, quantam cogitare non possumus, tum vicissitudines dierum ac noctium commutationesque temporum quadrupertitas ad maturitatem frugum et 


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_78_1"><a class="footnoteCrossrefLink" href="#target_note_LCL141_78_1" title="Click to highlight in text"><sup class="lineRef">1</sup><span class="italic">se ipsum ipse</span> in MSS.: <span class="italic">se ipse</span>, Davies.</a></li><script type="text/javascript">document.getElementById('note_LCL141_78_1').style.display = "none";</script><li class="note" id="note_LCL141_78_2"><a class="footnoteCrossrefLink" href="#target_note_LCL141_78_2" title="Click to highlight in text"><sup class="lineRef">2</sup><span class="italic">motum</span> in MSS.: <span class="italic">motus</span>, Bentley.</a></li><script type="text/javascript">document.getElementById('note_LCL141_78_2').style.display = "none";</script></ul></section></notes></section>