<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

si miseri sunt: tu autem modo negabas eos esse, qui mortui essent. Si igitur non sunt, nihil possunt esse: ita ne miseri quidem sunt. A. Non dico fortasse etiam quod sentio. Nam istuc ipsum, non esse, <span class="br"></span><span class="lineNumber">13</span><span class="br"></span>cum fueris, miserrimum puto. M. Quid? miserius quam omnino numquam fuisse? Ita qui nondum nati sunt miseri iam sunt, quia non sunt, et nos, si post mortem miseri futuri sumus, miseri fuimus ante quam nati. Ego autem non commemini, ante quam sum natus, me miserum: tu si meliore memoria es, velim scire ecquid de te recordere.</p>
<p>VII. A. Ita iocaris, quasi ego dicam eos miseros, qui nati non sint, et non eos, qui mortui sint. M. Esse ergo eos dicis. A. Immo, quia non sint, cum fuerint, eo miseros esse. M. Pugnantia te loqui non vides? Quid enim tam pugnat quam non modo miserum, sed omnino quidquam esse qui non sit? An tu egressus porta Capena, cum Calatini, Scipionum, Serviliorum, Metellorum sepulcra vides, miseros putas illos? A. Quoniam me verbo premis, posthac non ita dicam <span class="italic">miseros esse</span>, sed tantum <span class="italic">miseros</span>, ob id ipsum, quia non sint. M. Non dicis igitur <span class="italic">Miser est M. Crassus</span>, sed tantum <span class="italic">Miser M. Crassus</span>. A. Ita <span class="br"></span><span class="lineNumber">14</span><span class="br"></span>plane. M. Quasi non necesse sit, quidquid isto
<span class="br"></span><span class="lineNumber"></span><span class="br"></span>
</p></section><notes></notes></section>