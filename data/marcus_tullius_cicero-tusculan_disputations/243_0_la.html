<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
atque eo facto sic doluit, nihil ut tulerit gravius in vita; quem enim vehementer amarat occiderat. Sic distrahuntur in contrarias partes impotentium cupiditates: cum huic obsecutus sis, illi est repugnandum.</p>
<p><span class="br"></span><span class="lineNumber">61</span><span class="br"></span>Quamquam hic quidem tyrannus ipse iudicavit quam esset beatus:</p>
<p>XXI. nam cum quidam ex eius adsentatoribus, Damocles, commemoraret in sermone copias eius, opes, maiestatem dominatus, rerum abundantiam, magnificentiam aedium regiarum, negaretque umquam beatiorem quemquam fuisse: <span class="italic">Visne igitur</span>, inquit, <span class="italic">o Damocle, quoniam te haec vila delectat, ipse eam</span><a class="footnoteLink" href="#note_LCL141_486_1" id="target_note_LCL141_486_1"><sup>1</sup></a> <span class="italic">degustare et fortunam experiri meam?</span> Cum se ille cupere dixisset, collocari iussit hominem in aureo lecto strato pulcherrimo textili stragulo, magnificis operibus picto, abacosque complures ornavit argento auroque caelato; turn ad mensam eximia forma pueros delectos iussit consistere eosque nutum illius intuentes diligenter <span class="br"></span><span class="lineNumber">62</span><span class="br"></span>ministrare. Aderant unguenta, coronae; incendebantur odores; mensae conquisitissimis epulis exstruebantur: fortunatus sibi Damocles videbatur. In hoc medio apparatu fulgentem gladium e lacunari saeta equina aptum demitti iussit, ut impenderet illius beati cervicibus. Itaque nec pulcros illos ministratores aspiciebat nec plenum artis argentum nec manum porrigebat in mensam; iam ipsae defluebant 
 
</p></section><notes><section class="footnotes"><ul><li class="note" id="note_LCL141_486_1"><a class="footnoteCrossrefLink" href="#target_note_LCL141_486_1" title="Click to highlight in text"><sup class="lineRef">1</sup><span class="italic">eandem, eadem</span> in MSS.</a></li><script type="text/javascript">document.getElementById('note_LCL141_486_1').style.display = "none";</script></ul></section></notes></section>