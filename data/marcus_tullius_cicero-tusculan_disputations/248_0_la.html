<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
multum inter se aut altitudine aut humilitate distantia quorum vagi motus rata tamen et certa sui cursus spatia definiant—horum nimirum aspectus impulit illos veteres et admonuit, ut plura quaererent. Inde est indagatio nata initiorum et tamquam seminum, unde essent omnia orta, generata, concreta, quaeque cuiusque generis vel inanimi vel animantis vel muti vel loquentis origo, quae vita, qui interitus quaeque ex alio in aliud vicissitudo atque mutatio, unde terra et quibus librata ponderibus, quibus cavernis maria sustineantur: qua<a class="footnoteLink" href="#note_LCL141_496_1" id="target_note_LCL141_496_1"><sup>1</sup></a> omnia delata gravitate medium mundi locum semper expetant, qui est idem infimus in rotundo.</p>
<p><span class="br"></span><span class="lineNumber">70</span><span class="br"></span>XXV. Haec tractanti animo et noctes et dies cogitanti exsistit illa a deo Delphis praecepta cognitio, ut ipsa se mens agnoscat coniunctamque cum divina mente se sentiat, ex quo insatiabili gaudio completur.<a class="footnoteLink" href="#note_LCL141_496_2" id="target_note_LCL141_496_2"><sup>2</sup></a> Ipsa enim cogitatio de vi et natura deorum studium incendit illius aeternitatis imitandi, neque se in brevitate vitae collocatum<a class="footnoteLink" href="#note_LCL141_496_3" id="target_note_LCL141_496_3"><sup>3</sup></a> putat, cum rerum causas alias ex aliis aptas et necessitate nexas videt, quibus ab aeterno tempore fluentibus in aeternum ratio tamen mensque moderatur. 


<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_496_1"><a class="footnoteCrossrefLink" href="#target_note_LCL141_496_1" title="Click to highlight in text"><sup class="lineRef">1</sup><span class="italic">in qua</span> MSS.: <span class="italic">qua</span> Davies.</a></li><script type="text/javascript">document.getElementById('note_LCL141_496_1').style.display = "none";</script><li class="note" id="note_LCL141_496_2"><a class="footnoteCrossrefLink" href="#target_note_LCL141_496_2" title="Click to highlight in text"><sup class="lineRef">2</sup>Bentley’s correction of <span class="italic">compleatur</span>.</a></li><script type="text/javascript">document.getElementById('note_LCL141_496_2').style.display = "none";</script><li class="note" id="note_LCL141_496_3"><a class="footnoteCrossrefLink" href="#target_note_LCL141_496_3" title="Click to highlight in text"><sup class="lineRef">3</sup>Other readings are <span class="italic">collocata</span> and <span class="italic">collocatam</span>.</a></li><script type="text/javascript">document.getElementById('note_LCL141_496_3').style.display = "none";</script></ul></section></notes></section>