<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent noindent">
melius tenues homines fruuntur quam illi, qui iis abundant? Est enim earum rerum omnium in nostra urbe summa in publico copia; quae qui privatim<a class="footnoteLink" href="#note_LCL141_528_1" id="target_note_LCL141_528_1"><sup>1</sup></a> habent, nec tam multa et raro vident, cum in sua rura venerunt; quos tamen pungit aliquid, cum illa unde habeant recordantur. Dies deficiat, si velim paupertatis causam defendere; aperta enim res est et cotidie nos ipsa natura admonet quam paucis, quam parvis rebus egeat, quam vilibus.</p>
<p><span class="br"></span><span class="lineNumber">103</span><span class="br"></span>XXXVI. Num igitur ignobilitas aut humilitas aut etiam popularis offensio sapientem beatum esse prohibebit? Vide ne plus commendatio in vulgus et haec, quae expetitur, gloria molestiae habeat quam voluptatis. Leviculus sane noster Demosthenes, qui illo susurro delectari se dicebat aquam ferentis mulierculae, ut mos in Graecia est, insusurrantisque alteri: <span class="italic">Hic est ille Demosthenes</span>. Quid hoc levius? At quantus orator! Sed apud alios loqui videlicet didicerat, non multum ipse secum. <span class="br"></span><span class="lineNumber">104</span><span class="br"></span>Intelligendum est igitur nec gloriam popularem ipsam per sese expetendam nec ignobilitatem extimescendam. <span class="italic">Veni Athenas</span>, inquit Democritus, <span class="italic">neque me quisquam ibi agnovit</span>. Constantem hominem et gravem, qui glorietur a gloria se afuisse! An tibicines iique, qui fidibus utuntur, suo, non multitudinis arbitrio cantus numerosque moderantur: vir sapiens multo arte maiore praeditus non quid verissimum sit, sed quid velit vulgus exquiret? An 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_528_1"><a class="footnoteCrossrefLink" href="#target_note_LCL141_528_1" title="Click to highlight in text"><sup class="lineRef">1</sup>Lambinusâ€™ suggestion for <span class="italic">privati</span> of the MSS.</a></li><script type="text/javascript">document.getElementById('note_LCL141_528_1').style.display = "none";</script></ul></section></notes></section>