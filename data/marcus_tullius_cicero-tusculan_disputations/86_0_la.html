<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p class="lineGroup">
<span class="line indent2"><span class="italic">Namque, ut videtis, vinclis constrictus Iovis</span>,</span><span class="linebreak"></span>
<span class="line indent2"><span class="italic">Arcere nequeo diram volucrem a pectore</span>.</span><span class="linebreak"></span>
<span class="line indent2"><span class="br"></span><span class="lineNumber">25</span><span class="br"></span><span class="italic">Sic me ipse viduus pestes excipio anxias</span>,</span><span class="linebreak"></span>
<span class="line indent2"><span class="italic">Amore mortis terminum anquirens mali</span>.</span><span class="linebreak"></span>
<span class="line indent2"><span class="italic">Sed longe a leto numine aspellor Iovis</span>.</span><span class="linebreak"></span>
<span class="line indent2"><span class="italic">Atque haec vetusta saeclis glomerata horridis</span></span><span class="linebreak"></span>
<span class="line indent2"><span class="italic">Luctifica clades nostro infixa est corpori</span>,</span><span class="linebreak"></span>
<span class="line indent2"><span class="italic">E quo liquatae solis ardore excidunt</span></span><span class="linebreak"></span>
<span class="line indent2"><span class="italic">Guttae, quae saxa adsidue instillant Caucasi</span>.</span><span class="linebreak"></span>
</p>
<p>XI. Vix igitur posse videmur ita adfectum non miserum dicere et, si hunc miserum, certe dolorem malum.</p>
<p><span class="br"></span><span class="lineNumber">26</span><span class="br"></span>A. Tu quidem adhuc meam causam agis. Sed hoc mox videro. Interea, unde isti versus? Non enim agnosco. M. Dicam hercle; etenim recte requiris. Videsne abundare me otio? A. Quid tum? M. Fuisti saepe, credo, cum Athenis esses, in scholis philosophorum. A. Vero ac libenter quidem. M. Animadvertebas igitur, etsi tum nemo erat admodum copiosus, verum tamen versus ab his admisceri orationi. A. Ac multos quidem a Dionysio Stoico. M. Probe dicis. Sed is quasi dictata, nullo delectu, nulla elegantia. Philo et proprium numerum et lecta poëmata et loco adiungebat. Itaque postquam adamavi hanc quasi senilem declamationem, studiose equidem utor nostris poëtis, sed, sicubi illi <span class="br"></span><span class="lineNumber"></span><span class="br"></span>
</p></section><notes></notes></section>