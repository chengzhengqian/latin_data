<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
aegritudo, metus. Aegrotationes autem morbique animorum difficilius evelli posse putantur quam summa illa vitia, quae virtutibus sunt contraria; morbis enim manentibus vitia sublata esse possunt, quia hi<a class="footnoteLink" href="#note_LCL141_362_1" id="target_note_LCL141_362_1"><sup>1</sup></a> non tam celeriter sanantur quam illa tolluntur. <span class="br"></span><span class="lineNumber">33</span><span class="br"></span>Habes ea, quae de perturbationibus enucleate disputant Stoici, quae logica appellant, quia disseruntur subtilius: ex quibus quoniam tamquam ex scrupulosis cotibus enavigavit oratio, reliquae disputationis cursum teneamus, modo satis illa dilucide dixerimus pro rerum obscuritate. A. Prorsus satis, sed si quae diligentius erunt cognoscenda, quaeremus alias: nunc vela, quae modo dicebas, exspectamus et cursum.</p>
<p><span class="br"></span><span class="lineNumber">34</span><span class="br"></span>XV. M. Quando, ut aliis locis de virtute et diximus et saepe dicendum erit—pleraeque enim quaestiones, quae ad vitam moresque pertinent, a virtutis fonte ducuntur,—quando igitur virtus est adfectio animi constans conveniensque, laudabiles efficiens eos, in quibus est, et ipsa per se, sua sponte separata etiam utilitate laudabilis, ex ea proficiscuntur honestae voluntates, sententiae, actiones omnisque recta ratio, quamquam ipsa virtus brevissime recta ratio dici potest. Huius igitur virtutis contraria est vitiositas—sic enim malo quam malitiam appellare 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_362_1"><a class="footnoteCrossrefLink" href="#target_note_LCL141_362_1" title="Click to highlight in text"><sup class="lineRef">1</sup><span class="italic">hi</span> supplied by Lambinus.</a></li><script type="text/javascript">document.getElementById('note_LCL141_362_1').style.display = "none";</script></ul></section></notes></section>