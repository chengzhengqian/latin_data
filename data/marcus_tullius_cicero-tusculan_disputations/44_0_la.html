<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">75</span><span class="br"></span>XXXI. Nam quid aliud agimus, cum a voluptate, id est, a corpore, cum a re famillari, quae est ministra et famula corporis, cum a republica, cum a negotio omni sevocamus animum: quid, inquam, tum agimus nisi animum ad se ipsum advocamus, secum esse cogimus maximeque a corpore abducimus? Secernere autem a corpore animum ecquid aliud est quam mori discere? Qua re hoc commentemur, mihi crede, disiungamusque nos a corporibus, id est, consuescamus mori. Hoc, et dum erimus in terris, erit illi caelesti vitae simile, et cum illuc ex his vinclis emissi feremur, minus tardabitur cursus animorum. Nam qui in compedibus corporis semper fuerunt, etiam cum soluti sunt, tardius ingrediuntur, ut ii, qui ferro vincti multos annos fuerunt. Quo cum venerimus, tum denique vivemus; nam haec quidem vita mors <span class="br"></span><span class="lineNumber">76</span><span class="br"></span>est, quam lamentari possem, si liberet. A. Satis tu quidem in Consolatione es lamentatus, quam cum lego, nihil malo quam has res relinquere: his vero modo auditis, multo magis. M. Veniet tempus et quidem celeriter, sive retractabis sive properabis: volat enim aetas. Tantum autem abest ab eo, ut malum mors sit, quod tibi dudum videbatur, ut verear ne homini nihil sit non malum aliud, certe sit<a class="footnoteLink" href="#note_LCL141_88_1" id="target_note_LCL141_88_1"><sup>1</sup></a> nihil bonum aliud potius, si quidem vel di ipsi vel cum dis futuri sumus. A. Quid refert?
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_88_1"><a class="footnoteCrossrefLink" href="#target_note_LCL141_88_1" title="Click to highlight in text"><sup class="lineRef">1</sup><span class="italic">certe sed</span> in MSS.: <span class="italic">sit</span> Wesenberg.</a></li><script type="text/javascript">document.getElementById('note_LCL141_88_1').style.display = "none";</script></ul></section></notes></section>