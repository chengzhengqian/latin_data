<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quam ira? quam bene Ennius <span class="italic">initium</span> dixit <span class="italic">insaniae</span>. Color, vox, oculi, spiritus, impotentia dictorum ac factorum quam partem habent sanitatis? Quid Achille Homerico foedius, quid Agamemnone in iurgio? Nam Aiacem quidem ira ad furorem mortemque perduxit. Non igitur desiderat fortitudo advocatam iracundiam. Satis est instructa, parata, armata per sese. Nam isto modo quidem licet dicere utilem vinolentiam ad fortitudinem, utilem etiam dementiam, quod et insani et ebrii multa faciunt saepe vehementius. Semper Aiax fortis, fortissimus tamen in furore; nam</p>
<p class="lineGroup">
<span class="line">—<span class="italic">Facinus fecit maximum, cum Danais inclinantibus Summam rem perfecit manu, restituit proelium insaniens</span>.</span><span class="linebreak"></span>
</p>
<p><span class="br"></span><span class="lineNumber">53</span><span class="br"></span>XXIV. Dicamus igitur utilem insaniam? Tracta definitiones fortitudinis: intelliges eam stomacho non egere. Fortitudo est igitur adfectio animi legi summae in perpetiendis rebus obtemperans, vel conservatio stabilis iudicii in eis rebus, quae formidolosae videntur, subeundis et repellendis, vel scientia rerum formidolosarum contrariarumque aut omnino negligendarum, conservans earum rerum stabile iudicium, vel brevius, ut Chrysippus—nam <span class="br"></span><span class="lineNumber"></span><span class="br"></span>
</p></section><notes></notes></section>