<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
coronae; denique exoravit tyrannum, ut abire liceret, quod iam beatus nollet esse. Satisne videtur declarasse Dionysius nihil esse ei beatum, cui semper aliqui terror impendeat? Atque ei ne integrum quidem erat, ut ad iustitiam remigraret, civibus libertatem et iura redderet; iis enim se adolescens improvida aetate irretierat erratis eaque commiserat, ut salvus esse non posset, si sanus esse coepisset.</p>
<p><span class="br"></span><span class="lineNumber">63</span><span class="br"></span>XXII. Quanto opere vero amicitias desideraret, quarum infidelitatem extimescebat, declaravit in Pythagoriis duobus illis, quorum cum alterum vadem mortis accepisset, alter, ut vadem suum liberaret, praesto fuisset ad horam mortis destinatam: <span class="italic">Utinam ego</span>, inquit, <span class="italic">tertius vobis amicus ascriberer!</span> Quam huic erat miserum carere consuetudine amicorum, societate victus, sermone omnino famillari, homini praesertim docto a puero et artibus ingenuis erudito! Musicorum vero perstudiosum accepimus, poëtam etiam tragicum—quam bonum, nihil ad rem: in hoc enim genere nescio quo pacto magis quam in aliis suum cuique pulcrum est; adhuc neminem cognovi poëtam (et mihi fuit cum Aquinio amicitia) qui sibi non optimus videretur; sic se res habet: te tua, me delectant mea—, sed, ut ad Dionysium <span class="br"></span><span class="lineNumber"></span><span class="br"></span>
</p></section><notes></notes></section>