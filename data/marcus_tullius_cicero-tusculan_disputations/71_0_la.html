<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>At vero ille sapiens:</p>
<p class="lineGroup">
<span class="line indent2"><span class="italic">Mors mea ne careat lacrimis: linquamus amicis</span></span><span class="linebreak"></span>
<span class="line indent3"><span class="italic">Maerorem, ut celebrent funera cum gemitu</span>.</span><span class="linebreak"></span>
</p>
<p><span class="br"></span><span class="lineNumber">118</span><span class="br"></span>Nos vero, si quid tale accident, ut a deo denuntiatum videatur ut exeamus e vita, laeti et agentes gratias pareamus emittique nos e custodia et levari vinclis arbitremur, ut aut in aeternam et plane nostram domum remigremus aut omni sensu molestiaque careamus: sin autem nihil denuntiabitur, eo tamen simus animo, ut horribilem illum diem aliis, nobis faustum putemus nihilque in malis ducamus quod sit vel a dis immortalibus vel a natura parente omnium constitutum. Non enim temere nec fortuito sati et creati sumus, sed profecto fuit quaedam vis quae generi consuleret humano nec id gigneret aut aleret quod cum exanclavisset omnes labores, tum incideret in mortis malum sempiternum: portum <span class="br"></span><span class="lineNumber">119</span><span class="br"></span>potius paratum nobis et perfugium putemus. Quo utinam velis passis pervehi liceat! Sin reflantibus ventis reiiciemur, tamen eodem paullo tardius referamur necesse est. Quod autem omnibus necesse est, idne miserum esse uni potest?</p>
<p>Habes epilogum, ne quid praetermissum aut relictum putes. A. Ego vero, et quidem fecit etiam iste me epilogus firmiorem. M. Optime, inquam.

</p></section><notes></notes></section>