<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent noindent">

quae adulta fructus uberrimos ferant. Agamus igitur, ut coepimus. Dic, si vis, de quo disputari velis.</p>
<p><span class="br"></span><span class="lineNumber">14</span><span class="br"></span>A. Dolorem existimo maximum malorum omnium. M. Etiamne maius quam dedecus? A. Non audeo id quidem dicere et me pudet tam cito de sententia esse deiectum. M. Magis esset pudendum, si in sententia permaneres. Quid enim minus est dignum quam tibi peius quidquam videri dedecore, flagitio, turpitudine, quae ut effugias, quis est non modo non recusandus, sed non ultro appetendus, subeundus, excipiendus dolor? A. Ita prorsus existimo. Qua re ne sit sane summum malum dolor, malum certe est. M. Videsne igitur quantum breviter admonitus <span class="br"></span><span class="lineNumber">15</span><span class="br"></span>de doloris terrore deieceris? A. Video plane, sed plus desidero. M. Experiar equidem, sed magna res est, animoque mihi opus est non repugnante. A. Habebis id quidem. Ut enim heri feci, sic nunc rationem quo ea me cumque ducet sequar.</p>
<p>VI. M. Primum igitur de imbecillitate multorum et de variis disciplinis philosophorum loquar, quorum princeps et auctoritate et antiquitate, Socraticus Aristippus, non dubitavit summum malum dolorem dicere; deinde ad hanc enervatam muliebremque sententiam satis docilem se Epicurus praebuit; hunc post Rhodius Hieronymus vacare dolore summum bonum dixit: tantum in dolore duxit mali. Ceteri praeter Zenonem, Aristonem, Pyrrhonem idem fere <span class="br"></span><span class="lineNumber"></span><span class="br"></span>
</p></section><notes></notes></section>