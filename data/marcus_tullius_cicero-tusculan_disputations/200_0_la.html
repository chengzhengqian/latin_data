<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
causa, cum Orestem fabulam doceret Euripides, primos tris versus revocasse dicitur Socrates:</p>
<blockquote><p>
<span class="line"><span class="italic">Neque tam terribilis ulla fando oratio est</span></span><span class="linebreak"></span>
<span class="line"><span class="italic">Nec sors nec ira caelitum invectum malum</span>,</span><span class="linebreak"></span>
<span class="line"><span class="italic">Quod non natura humana patiendo ecferat</span>.</span><span class="linebreak"></span>
</p></blockquote>
<p class="noindent">Est autem utilis ad persuadendum ea, quae acciderint, ferri et posse et oportere enumeratio eorum, qui tulerunt. Etsi aegritudinis sedatio et hesterna disputatione explicata est et in Consolationis libro, quem in medio—non enim sapientes eramus—maerore et dolore conscripsimus, quodque vetat Chrysippus ad recentes quasi tumores animi remedium adhibere. id nos fecimus naturaeque vim attulimus, ut magm tudini medicinae doloris magnitudo concederet.</p>
<p><span class="br"></span><span class="lineNumber">64</span><span class="br"></span>XXX. Sed aegritudini, de qua satis est disputatum, finitimus est metus, de quo pauca dicenda sunt. Est enim metus, ut aegritudo praesentis, sic ille futuri mali: itaque non nulli aegritudinis partem quandam metum esse dicebant; alii autem metum praemolestiam appellabant, quod esset quasi dux consequentis molestiae. Quibus igitur rationibus instantia feruntur, eisdem contemnuntur sequentia; nam videndum est in utrisque, ne quid humile, summissum, molle, effeminatum, fractum abiectumque faciamus. Sed quamquam de ipsius metus inconstantia, imbecillitate, levitate dicendum est, tamen multum prodest ea, quae metuuntur, <span class="br"></span><span class="lineNumber"></span><span class="br"></span>
</p></section><notes></notes></section>