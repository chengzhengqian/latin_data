<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent noindent">
Constabat eos, qui concidentem vulneribus Cn. Pompeium vidissent, cum in illo ipso acerbissimo miserrimoque spectaculo sibi timerent, quod se classe hostium circumfusos viderent, nihil aliud tum egisse nisi ut remiges hortarentur et ut salutem adipiscerentur fuga: postea quam Tyrum venissent, tum adflictari lamentarique coepisse. Timor igitur ab his aegritudinem potuit repellere, ratio ab sapienti viro<a class="footnoteLink" href="#note_LCL141_304_1" id="target_note_LCL141_304_1"><sup>1</sup></a> non poterit?</p>
<p>XXVIII. Quid est autem quod plus valeat ad ponendum dolorem, quam cum est intellectum nihil profici et frustra esse susceptum? Si igitur deponi potest, etiam non suscipi potest; voluntate igitur et <span class="br"></span><span class="lineNumber">67</span><span class="br"></span>iudicio suscipi aegritudinem confitendum est. Idque indicatur eorum patientia, qui cum multa sint saepe perpessi, facilius ferunt quidquid accidit obduruisseque iam sese contra fortunam arbitrantur, ut ille apud Euripidem:</p>
<blockquote><p>
<span class="line"><span class="italic">Si mihi nunc tristis primum illuxisset dies</span>,</span><span class="linebreak"></span>
<span class="line"><span class="italic">Nec tam aerumnoso navigavissem salo</span>,</span><span class="linebreak"></span>
<span class="line"><span class="italic">Esset dolendi causa, ut iniecto eculei</span></span><span class="linebreak"></span>
<span class="line"><span class="italic">Freno repente tactu exagitantur novo;</span></span><span class="linebreak"></span>
<span class="line"><span class="italic">Sed iam subactus miseriis obtorpui</span>.</span><span class="linebreak"></span>
</p></blockquote>
<p class="noindent">Defetigatio igitur miseriarum aegritudines cum faciat leniores, intelligi necesse est non rem ipsam causam atque fontem esse maeroris.</p>
<span class="br"></span><span class="lineNumber"></span><span class="br"></span>
</section><notes><section class="footnotes"><ul><li class="note" id="note_LCL141_304_1"><a class="footnoteCrossrefLink" href="#target_note_LCL141_304_1" title="Click to highlight in text"><sup class="lineRef">1</sup><span class="italic">ac sapientia vera</span> MSS.: corrected by Bentley.</a></li><script type="text/javascript">document.getElementById('note_LCL141_304_1').style.display = "none";</script></ul></section></notes></section>