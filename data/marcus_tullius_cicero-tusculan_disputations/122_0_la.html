<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
Graeci σώφρονα appellant eamque virtutem σωφροσύνην vocant, quam soleo equidem tum temperantiam, tum moderationem appellare, non numquam etiam modestiam, sed haud scio an recte ea virtus frugalitas appellari possit, quod angustius apud Graecos valet, qui frugi homines χρησίμους appellant, id est, tantum modo utiles; at illud est latius; omnis enim abstinentia, omnis innocentia—quae apud Graecos usitatum nomen nullum habet; sed habere potest ἀβλάβειαν: nam est innocentia adfectio talis animi, quae noceat nemini—reliquas etiam virtutes frugalitas continet; quae nisi tanta esset et si iis angustiis, quibus plerique putant, teneretur, numquam esset L. Pisonis cognomen <span class="br"></span><span class="lineNumber">17</span><span class="br"></span>tanto opere laudatum. Sed quia nec qui propter metum praesidium reliquit, quod est ignaviae, nec qui propter avaritiam clam depositum non reddidit, quod est iniustitiae, nec qui propter temeritatem male rem gessit, quod est stultitiae, <span class="italic">frugi</span> appellari solet, eo tris virtutes, fortitudinem, iustitiam, prudentiam, frugalitas complexa est—: etsi hoc quidem <span class="br"></span><span class="lineNumber"></span><span class="br"></span>
</p></section><notes></notes></section>