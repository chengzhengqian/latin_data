<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

eius, magnitudini animi, gravitati, patientiae, rerum humanarum despicientiae quo modo respondebis? Adflictusne et iacens et lamentabili voce deplorans audieris: “O virum fortem”? Te vero ita adfectum ne virum quidem quisquam dixerit. Amittenda igitur fortitudo est aut sepeliendus dolor.</p>
<p>XIV. Ecquid nescis igitur, si quid de Corinthiis tuis amiseris, posse habere te reliquam supellectilem salvam, virtutem autem si unam amiseris, etsi amitti non potest virtus, sed si unam confessus fueris te non habere, nullam esse te habiturum? <span class="br"></span><span class="lineNumber">33</span><span class="br"></span>Num igitur fortem virum, num magno animo, num patientem, num gravem, num humana contemnentem potes dicere aut Philoctetam illum—? a te enim malo discedere; sed ille certe non fortis, qui iacet</p>
<blockquote><p>
<span class="line indent12"><span class="italic">in tecto humido</span>,</span><span class="linebreak"></span>
<span class="line"><span class="italic">Quod eiulatu, questu, gemitu, fremitibus</span></span><span class="linebreak"></span>
<span class="line"><span class="italic">Resonando mutum flebiles voces refert</span>.</span><span class="linebreak"></span>
</p></blockquote>
<p>Non ego dolorem dolorem esse nego,—cur enim fortitudo desideraretur?—sed eum opprimi dico patientia, si modo est aliqua patientia: si nulla est, quid exornamus philosophiam aut quid eius nomine gloriosi sumus? Pungit dolor, vel fodiat sane: si <span class="br"></span><span class="lineNumber"></span><span class="br"></span>
</p></section><notes></notes></section>