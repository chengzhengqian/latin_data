<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quae natura desideret, aut a disputandi subtilitate orationem ad exempla traducimus. Hic Socrates commemoratur, hic Diogenes, hic Caecillanum illud:</p>
<p class="lineGroup">
<span class="line"><span class="italic">Saepe est etiam sub palliolo sordido sapientia</span>.</span><span class="linebreak"></span>
</p>
<p class="noindent">Cum enim paupertatis una eademque sit vis, quidnam dici potest quam ob rem C. Fabricio tolerabilis <span class="br"></span><span class="lineNumber">57</span><span class="br"></span>ea fuerit, alii negent se ferre posse? Huic igitur alteri generi similis est ea ratio consolandi, quae docet humana esse quae acciderint; non enim solum id continet ea disputatio, ut cognitionem adferat generis humani, sed significat tolerabilla esse quae et tulerint et ferant ceteri.</p>
<p>XXIV. De paupertate agitur: multi patientes pauperes commemorantur; de contemnendo honore: multi inhonorati proferuntur et quidem propter id ipsum beatiores, eorumque, qui privatum otium negotiis publicis antetulerunt, nominatim vita laudatur, nec siletur illud potentissimi regis anapaestum, qui laudat senem et fortunatum esse dicit, quod inglorius sit atque ignobilis ad supremum diem <span class="br"></span><span class="lineNumber">58</span><span class="br"></span>perventurus. Similiter commemorandis exemplis orbitates quoque liberum praedicantur eorumque, qui gravius ferunt, luctus aliorum exemplis leniuntur: <span class="br"></span><span class="lineNumber"></span><span class="br"></span>
</p></section><notes></notes></section>