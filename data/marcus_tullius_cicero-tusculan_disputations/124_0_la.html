<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent noindent">
turgidum non vitiose se habet? Sic igitur inflatus et tumens animus in vitio est. Sapientis autem animus semper vacat vitio, numquam turgescit, numquam tumet; at irati animus eius modi est: numquam igitur sapiens irascitur. Nam si irascitur, etiam concupiscit; proprium est enim irati cupere, a quo laesus videatur, ei quam maximum dolorem inurere; qui autem id concupierit, eum necesse est, si id consecutus sit, magno opere laetari: ex quo fit ut alieno malo gaudeat; quod quoniam non cadit in sapientem, ne ut irascatur quidem cadit. Sin autem caderet in sapientem aegritudo, caderet etiam iracundia: qua quoniam vacat, aegritudine etiam <span class="br"></span><span class="lineNumber">20</span><span class="br"></span>vacabit. Etenim si sapiens in aegritudinem incidere posset, posset etiam in misericordiam, posset in invidentiam: non dixi in invidiam, quae tum est, cum invidetur; ab invidendo autem invidentia recte dici potest, ut effugiamus ambiguum nomen invidiae, quod verbum ductum est a nimis intuendo fortunam alterius, ut est in Melanippo:</p>
<p class="lineGroup">
<span class="line indent3"><span class="italic">Quisnam florem liberum invidit meum?</span></span><span class="linebreak"></span>
</p>
<p class="noindent">Male Latine videtur, sed praeclare Accius: ut enim <span class="italic">videre</span>, sic <span class="italic">invidere florem</span> rectius quam <span class="italic">flori</span>. Nos <span class="br"></span><span class="lineNumber"></span><span class="br"></span>
</p></section><notes></notes></section>