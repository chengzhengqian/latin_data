<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
quidquam stultius quam, quos singulos sicut operarios barbarosque contemnas, eos aliquid putare esse universos? Ille vero nostras ambitiones levitatesque contemnet honoresque populi etiam ultro delatos repudiabit: nos autem eos nescimus, ante <span class="br"></span><span class="lineNumber">105</span><span class="br"></span>quam poenitere coepit, contemnere. Est apud Heraclitum physicum de principe Ephesiorum Hermodoro: universos ait Ephesios esse morte mulctandos, quod, cum civitate expellerent Hermodorum, ita locuti sint: <span class="italic">Nemo de nobis unus excellat; sin quis exstiterit, alio in loco et apud alios sit</span>. An hoc non ita fit omni in populo? Nonne omnem exsuperantiam virtutis oderunt? Quid? Aristides—malo enim Graecorum quam nostra proferre—nonne ob eam causam expulsus est patria, quod praeter modum iustus esset? Quantis igitur molestiis vacant qui nihil omnino cum populo contrahunt! Quid est enim dulcius otio litterato? iis dico litteris, quibus infinitatem rerum atque naturae et in hoc ipso mundo caelum, terras, maria cognoscimus.</p>
<p><span class="br"></span><span class="lineNumber">106</span><span class="br"></span>XXXVII. Contempto igitur honore, contempta etiam pecunia quid relinquitur quod extimescendum <span class="br"></span><span class="lineNumber"></span><span class="br"></span>
</p></section><notes></notes></section>