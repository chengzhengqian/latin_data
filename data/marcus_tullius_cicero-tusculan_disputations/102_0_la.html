<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<blockquote><p>
<span class="line"><span class="italic">Retinete, tenete: opprimit ulcus:</span></span><span class="linebreak"></span>
<span class="line"><span class="italic">Nudate, heu, miserum me: excrucior</span>.</span><span class="linebreak"></span>
</p></blockquote>
<p class="noindent">Incipit labi; deinde ilico desinit:</p>
<blockquote><p>
<span class="line"><span class="italic">Operite, abscedite, iamiam</span>,</span><span class="linebreak"></span>
<span class="line"><span class="italic">Mittite; nam attrectatu et quassu</span></span><span class="linebreak"></span>
<span class="line"><span class="italic">Saevum amplificatis dolorem</span>.</span><span class="linebreak"></span>
</p></blockquote>
<p class="noindent">Videsne ut obmutuerit non sedatus corporis, sed castigatus animi dolor? Itaque in extremis Niptris alios quoque obiurgat idque moriens:</p>
<blockquote><p>
<span class="line"><span class="italic">Conqueri fortunam advorsam, non lamentari decet;</span></span><span class="linebreak"></span>
<span class="line"><span class="italic">Id viri est officium: fletus muliebri ingenio additus</span>.</span><span class="linebreak"></span>
</p></blockquote>
<p class="noindent">Huius animi pars illa mollior rationi sic paruit, ut severo imperatori miles pudens.</p>
<p><span class="br"></span><span class="lineNumber">51</span><span class="br"></span>XXII. In quo vero erit perfecta sapientia—quem adhuc nos quidem vidimus neminem, sed philosophorum sententiis qualis hic futurus sit, si modo aliquando fuerit, exponitur—, is igitur sive ea ratio, quae erit in eo perfecta atque absoluta, sic illi parti imperabit inferiori, ut iustus parens probis filiis; nutu quod volet conficiet, nullo labore, nulla molestia; eriget ipse se, suscitabit, instruet, armabit, ut tamquam hosti sic obsistat dolori. Quae sunt ista arma?<span class="br"></span><span class="lineNumber"></span><span class="br"></span>
</p></section><notes></notes></section>