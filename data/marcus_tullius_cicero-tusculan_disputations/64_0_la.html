<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p class="lineGroup">
<span class="line indent2"><span class="italic">Ipse sammis saxis fixus asperis, evisceratus</span>,</span><span class="linebreak"></span>
<span class="line indent2"><span class="italic">Latere pendens, saxa spargens tabo, sanie et sanguine</span></span><span class="linebreak"></span>
<span class="line indent3"><span class="italic">atro</span>.</span><span class="linebreak"></span>
</p>
<p>Non ipsa saxa magis sensu omni vacabunt quam ille “latere pendens,” cui se hic cruciatum censet optare. Quae<a class="footnoteLink" href="#note_LCL141_128_1" id="target_note_LCL141_128_1"><sup>1</sup></a> essent dura, si sentiret; nulla sunt sine sensu! Illud vero perquam inane:</p>
<blockquote><p>
<span class="line"><span class="italic">Neque sepulcrum quo recipiat habeat portum corporis</span>,</span><span class="linebreak"></span>
<span class="line"><span class="italic">Ubi remissa humana vita corpus requiescat malis</span>.</span><span class="linebreak"></span>
</p></blockquote>
<p>Vides quanto haec in errore versentur: portum esse corporis et requiescere in sepulcro putat mortuum, magna culpa Pelopis, qui non erudierit filium nec docuerit quatenus esset quidque curandum.</p>
<p><span class="br"></span><span class="lineNumber">108</span><span class="br"></span>XLV. Sed quid singulorum opiniones animadvertam, nationum varios errores perspicere cum liceat? Condiunt Aegyptii mortuos et eos servant domi, Persae etiam cera circumlitos condunt, ut quam maxime permaneant diuturna corpora; Magorum mos est non humare corpora suorum, nisi a feris sint ante laniata; in Hyrcania plebs publicos alit canes, optimates domesticos: nobile autem genus canum illud scimus esse, sed pro sua quisque facultate parat 

</p></section><notes><section class="footnotes"><ul><li class="note" id="note_LCL141_128_1"><a class="footnoteCrossrefLink" href="#target_note_LCL141_128_1" title="Click to highlight in text"><sup class="lineRef">1</sup><span class="italic">quae</span> for the <span class="italic">quam</span> of the MSS., and <span class="italic">sunt</span> supplied after <span class="italic">nulla</span>, Ernestius and Tregder.</a></li><script type="text/javascript">document.getElementById('note_LCL141_128_1').style.display = "none";</script></ul></section></notes></section>