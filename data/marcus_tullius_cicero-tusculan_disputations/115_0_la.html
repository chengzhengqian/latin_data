<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="italic">neque perpeti potest: cupere numquam desinit</span>. Quibus duobus morbis, ut omittam alios, aegritudine et cupiditate, qui tandem possunt in corpore esse graviores? Qui vero probari potest, ut sibi mederi animus non possit, cum ipsam medicinam corporis animus invenerit cumque ad corporum sanationem multum ipsa corpora et natura valeat nec omnes, qui curari se passi sint, continuo etiam convalescant, animi autem, qui se sanari voluerint praeceptisque sapientium paruerint, sine ulla dubitatione sanentur? <span class="br"></span><span class="lineNumber">6</span><span class="br"></span>Est profecto animi medicina, philosophia, cuius auxilium non ut in corporis morbis petendum est foris, omnibusque opibus atque<a class="footnoteLink" href="#note_LCL141_230_1" id="target_note_LCL141_230_1"><sup>1</sup></a> viribus, ut nosmet ipsi nobis mederi possimus, elaborandum est: quamquam de universa philosophia, quanto opere et expetenda esset et colenda, satis, ut arbitror, dictum est in Hortensio, De maximis autem rebus nihil fere intermisimus postea nec disputare nec scribere; his autem libris exposita sunt ea, quae a nobis cum famillaribus nostris in Tusculano erant disputata. Sed quoniam duobus superioribus de morte et de dolore dictum est, tertius dies disputationis hoc tertium <span class="br"></span><span class="lineNumber">7</span><span class="br"></span>volumen efficiet. Ut enim in Academiam nostram descendimus inclinato iam in postmeridianum tempus die, poposci eorum aliquem, qui aderant, causam disserendi. Tum res acta sic est.</p>
<p>IV. A. Videtur mihi cadere in sapientem aegritudo. 
<span class="br"></span><span class="lineNumber"></span><span class="br"></span>
</p></section><notes><section class="footnotes"><ul><li class="note" id="note_LCL141_230_1"><a class="footnoteCrossrefLink" href="#target_note_LCL141_230_1" title="Click to highlight in text"><sup class="lineRef">1</sup><span class="italic">atque</span> supplied by Bentley.</a></li><script type="text/javascript">document.getElementById('note_LCL141_230_1').style.display = "none";</script></ul></section></notes></section>