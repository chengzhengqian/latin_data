<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">5</span><span class="br"></span>semidiemque duosque dies deciesque novenos</span><span class="linebreak"></span>
<span class="line">a Cancro in Chelas aequatae tempora noctis</span><span class="linebreak"></span>
<span class="line">atque dii cursu peragit Sol aureus altero,</span><span class="linebreak"></span>
<span class="line">autumni aestatisque simul confinia miscens.</span><span class="linebreak"></span>
<span class="line">unde autumnales transcurrens ordine menses</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>ad tropicum pergit signum gelidi Capricorni,</span><span class="linebreak"></span>
<span class="line">octo dies decies octonis insuper addens</span><span class="linebreak"></span>
<span class="line">quadrantemque dii, quinto qui protinus anno</span><span class="linebreak"></span>
<span class="line">mense Numae extremo nomen capit embolimaei.</span><span class="linebreak"></span>
<span class="line">inde ad Agenorei festinans cornua Tauri,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>scandit Lanigeri tropicum Sol aureus astrum,</span><span class="linebreak"></span>
<span class="line">nonaginta dies decreto fine cohercens.</span><span class="linebreak"></span>
<span class="line">hic tibi circus erit semper vertentibus annis</span><span class="linebreak"></span>
<span class="line">ter centum ac senis decies et quinque diebus.</span><span class="linebreak"></span>
</p>
</section>
<section class="div2">
<h2><span class="sc">XVI.—In quo Mense quod Signum sit ad<span class="linebreak"></span>Cursum Solis</span></h2>
<p class="lineGroup">
<span class="line"><span class="sc">Principium</span> Iani sancit tropicus Capricornus.</span><span class="linebreak"></span>
<span class="line">mense Numae in medio solidi stat sidus Aquari.</span><span class="linebreak"></span>
<span class="line">procedunt duplices in Martia tempora Pisces.</span><span class="linebreak"></span>
<span class="line">respicis Apriles, Aries Phryxeë, kalendas.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Maius Agenorei miratur cornua Tauri.</span><span class="linebreak"></span>
<span class="line">Iunius aequatos caelo videt ire Laconas.</span><span class="linebreak"></span>
<span class="line">solstitio ardentis Cancri fert Iulius astrum.</span><span class="linebreak"></span>
<span class="line">Augustum mensem Leo fervidus igne perurit.</span><span class="linebreak"></span>
<span class="line">sidere, Virgo, tuo Bacchum September opimat,</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>aequat et October sementis tempore Libram.</span><span class="linebreak"></span>
<span class="line">Scorpios hibernus praeceps iubet ire Novembrem.</span><span class="linebreak"></span>
<span class="line">terminat Arquitenens medio sua signa Decembri.</span><span class="linebreak"></span>
</p>
</section><notes></notes></section>