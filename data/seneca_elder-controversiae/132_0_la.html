<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">12</span><span class="br"></span>Declamabat autem Naso raro controversias et non nisi ethicas; libentius dicebat suasorias: molesta illi erat omnis argumentatio. Verbis minime licenter usus est nisi in carminibus, in quibus non ignoravit vitia sua sed amavit. Manifestum potest esse, quod <span class="italic">rogatus aliquando ab amicis suis ut tolleret tres versus, invicem petit ut</span> ipse <span class="italic">tres exciperet in quos nihil illis liceret.</span> Aequa lex visa est; <span class="italic">scripserunt illi quos tolli vellent secreto, hic quos tutos esse vellet: in utrisque codicillis idem versus erant, ex quibus primum fuisse narrabat Albinovanus Pedo, qui inter arbitros fuit:</span></p>
<blockquote><p><span class="line">semibovemque virum semivirumque bovem;</span><span class="linebreak"></span></p></blockquote>
<p class="noindent">secundum:</p>
<blockquote><p><span class="line">et gelidum Borean egelidumque Notum.</span><span class="linebreak"></span></p></blockquote>
<p class="noindent"><span class="italic">Ex quo adparet summi ingenii viro non iudicium defuisse ad compescendam licentiam carminum suorum sed animum. Aiebat interim decentiorem faciem esse in qua aliquis naevos esset.</span></p>
</section><notes></notes></section>