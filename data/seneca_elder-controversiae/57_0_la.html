<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">8</span><span class="br"></span>Fuscus Arellius dixit: <span class="italic">maius erat scelus quod imperabas
quam quod deprehenderas.</span></p>
<p>Albucius non narravit, sed hoc colore egit ab initio usque ad finem: ego me defendere debeo? Si quid mihi obiectum erit, aut negabo aut excusabo. <span class="italic">Si quid exegeris maius viribus meis, dicam: ignosce, non possum; ignoscit filio pater navigationem recusanti, si non fert mare</span>; <span class="italic">ignoscit non sequenti castra, si non potes, quamvis pater ipse militaris sit.</span> Non possum occidere. Agedum <span class="italic">ipsam legem recita</span>: “<span class="italic">liceat</span> et <span class="italic">marito</span>, liceat et patri, <span class="italic">liceat et filio.</span>” <span class="italic">Quare tam multos nominat, nisi quod putat aliquos esse qui non possint</span>? Et in descriptione
dixit: Cum me vocavit pater, “hoc” inquam “putavit supplicium futurum morte gravius, si adulteram
filio ostenderit.” Et illud dixit: <span class="italic">Exierunt adulteri inter patrem debilem et filium stupentem.</span></p>
<p>Silo hoc colore narravit: non putavi mihi licere.</p>
<p><span class="br"></span><span class="lineNumber">9</span><span class="br"></span>Blandus hoc colore: utrimque fili nomen audio; pater rem petit iustiorem, mater faciliorem. Et illud post descriptionem adiecit: fatebor vobis, parricidium coram patre facere non potui.</p>
<p>Cestius hoc colore egit: “Prosiluit” inquit “protinus
mater et amplexu suo manus meas adligavit. Ago confusioni meae gratias quod nihil in illo cubiculo
vidi praeter matrem et patrem: pater rogabat ut <span class="innerMarginNote right">55M</span>
occiderem, mater ut viveret; pater ne nocens inpunita



</p></section><notes></notes></section>