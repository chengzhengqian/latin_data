<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

electam, genus dicendi non remissum aut languidum sed ardens et concitatum, non lentas nec vacuas explicationes, sed plus sensuum quam verborum habentes, diligentiam, maximum etiam mediocris ingenii subsidium. Tamen non tantum infra se cum declamaret sed infra multos erat; itaque raro declamabat et non nisi ab amicis coactus.</p>
<p><span class="br"></span><span class="lineNumber">8</span><span class="br"></span>Sed quaerenti mihi quare in declamationibus impar sibi esset, haec aiebat: Quod in me miraris, paene omnibus evenit. Magna quoque ingenia—a quibus multum abesse me scio—quando plus quam in uno eminuerunt opere? Ciceronem eloquentia sua in carminibus destituit; Vergilium illa felicitas ingenii in oratione soluta reliquit; orationes Sallustii in honorem historiarum leguntur; eloquentissimi viri Platonis oratio, quae pro Socrate scripta est, nec<span class="innerMarginNote right">208M</span>
<span class="br"></span><span class="lineNumber">9</span><span class="br"></span>patrono nec reo digna est. Hoc non ingeniis tantum sed corporibus videtis accidere, quorum vires non ad omnia quae viribus efficiuntur aptae sunt: illi nemo luctando par est; ille ad tollendam magni ponderis sarcinam praevalet; ille quidquid adprehendit non remittit, sed in proclive nitentibus vehiculis moraturas
manus inicit. Ad animalia venio: alii ad aprum, alii ad cervum canes faciunt; equorum non omnium, quamvis celerrimi sint, idonea curriculis velocitas est; quidam melius equitem patiuntur,


</p></section><notes></notes></section>