<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>P. <span class="sc">Vinici.</span> Eam sacerdotem facite quae aut honesta maneat, qualis semper fuit, aut poenam sentiat si esse desierit. Cuius audaciae es, puella? Etiamsi nos nobis non timeremus, tu tibi metuere deberes. Aliter deorum numini subiecta uniuscuiusque
conscientia est, aliter nostrae aestimationi: nos tantum quae palam feceras vidimus, illi etiam quae secreta sunt. <span class="italic">Indignam te sacerdotio dicerem si transisses per lupanar.</span> Praecedens hanc lictor summovebit? huic praetor via cedet? summum imperium consules cedent tibi? quaecumque meretrix prostabit fugiet? Fas sacerdoti non esset ancillam tibi similem habere: tene<a class="footnoteLink" href="#note_LCL463_62_1" id="target_note_LCL463_62_1"><sup>1</sup></a> fieri sacerdotem fas erit? Nam quod ad sortem pertinet, ne reliquae virgines contaminarentur haec segregata est. Castam te putas quia invita meretrix es? Nuda in litore stetit ad fastidium emptoris; omnes partes corporis et inspectae
et contrectatae sunt. Vultis auctionis exitum
audire? vendit pirata, emit leno, excipit fornix.<a class="footnoteLink" href="#note_LCL463_62_2" id="target_note_LCL463_62_2"><sup>2</sup></a> Eo deducta es ubi tu aliud nihil honestius facere potuisti quam mori. Inpensius stipem rogasti quam<span class="innerMarginNote right">32M</span>
sacerdotium rogas. “<span class="italic">Fortuna</span>” inquit “haec me <span class="italic">coegit pati; misereri debent omnes mei.</span>” Et ego misereor tui, puella; <span class="italic">sed non facimus miserandas sacerdotes.




</span></p></section><notes><section class="footnotes"><ul><li class="note" id="note_LCL463_62_1"><a class="footnoteCrossrefLink" href="#target_note_LCL463_62_1" title="Click to highlight in text"><sup class="lineRef">1</sup>tene <span class="italic">Otto, Gertz</span>: ne.</a></li><script type="text/javascript">document.getElementById('note_LCL463_62_1').style.display = "none";</script><li class="note" id="note_LCL463_62_2"><a class="footnoteCrossrefLink" href="#target_note_LCL463_62_2" title="Click to highlight in text"><sup class="lineRef">2</sup>excipit fornix <span class="italic">ed.</span>: excipitur nihil.</a></li><script type="text/javascript">document.getElementById('note_LCL463_62_2').style.display = "none";</script></ul></section></notes></section>