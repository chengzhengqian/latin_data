<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<h3>VII<span class="innerMarginNote right">220M</span></h3>
<h3><span class="sc">Venenum Furenti Filio Datum</span></h3>
<p>Filio furenti et membra sua lanianti pater venenum dedit. Accusatur ab uxore malae tractationis.</p>
<p>Non mirum est quare vivat quae filium perdidit: vivit qui occidit.</p>
<p>Pars altera. Quem cotidie perdebam aliquando extuli. Falleris, misera mulier, in orbitatis tuae tempore: non tunc perdidisti filium, sed tunc extulisti.</p>
<p>Extra. Alfius Flavus hanc sententiam dixit: ipse sui et alimentum erat et damnum. Hunc Cestius quasi corrupte dixisset obiurgans: Apparet, inquit, te poetas studiose legere: iste sensus eius est qui hoc saeculum amatoriis non artibus tantum sed sententiis implevit. Ovidius enim in libris metamorphoseon dicit:</p>
<blockquote><p><span class="line">ipse suos artus lacero divellere morsu</span><span class="linebreak"></span>
<span class="line">coepit et infelix minuendo corpus alebat.</span><span class="linebreak"></span></p></blockquote>
</section><notes></notes></section>