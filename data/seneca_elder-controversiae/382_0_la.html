<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p>Gargonius in hac controversia foedo genere cacozeliae
usus dixit: istud publicum adulterium est, sub Miltiadis trophaeis concumbere.</p>
<p>Dorion, cum descripsisset gloriae sibi fuisse carcerem, numquam non se illam fortunam ostentasse, dixit: ὅτε εἰσῆλθεν Καλλίας, τὰς πέδας ἀπεκάλυψα.</p>
<p>Hybreas dixit: συγγνώμην ἔχε μοι . . . </p>
<h3>II <span class="innerMarginNote right">382M</span></h3>
<h3><span class="sc">Flamininus in Cena Reum Puniens</span></h3>
<p>Maiestatis laesae sit actio.</p>
<p>Flamininus proconsul inter cenam a meretrice rogatus, quae aiebat se numquam vidisse hominem
decollari, unum ex damnatis occidit. Accusatur laesae maiestatis.</p>
<p><span class="br"></span><span class="lineNumber">1</span><span class="br"></span><span class="sc">Mentonis.</span> Iam etiam perituri dormiebant. Peragitur
totus ordo supplici, ne quid se meretrix negaret vidisse. O miserum, si quis meretricem offendit! o miseram matrem familiae, si quoius formae meretrix
invidet! Nihil petenti praetor negaturus est.</p>
</section><notes></notes></section>