<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
</section>
<section class="div2">
<h2><span class="ac">Excerpta<span class="innerMarginNote right">254M</span></span></h2>
<h2><span class="ac">Controversiarum</span></h2>
<h2><span class="ac">Libri Sexti</span></h2>
<h3>I</h3>
<h3><span class="sc">Chirographum Cum Abdicato</span></h3>
<p>Abdicato frater chirographum dedit dimidiam se partem daturum hereditatis si non respondisset.
Ille tacuit. Abdicatur alter a patre.</p>
<p>Tantum aeris alieni habet quantum vivo patre non possit solvere. Vis scire cuius fidei sis? ne frater quidem tibi sine chirographo credidit. Alterius spem moror, alterius fidem. Vivo, et iam patrimonium meum divisum est. Nisi succurritis, vincet me et ille qui tacuit. Non dissimulo me hodie duos abdicare. Chirographum prode, parricidarum foedus et nefariae spei pactum, chirographum danti impium, accipienti turpe, patri periculosum.</p>
</section><notes></notes></section>