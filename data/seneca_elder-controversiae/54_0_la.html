<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="sc">Triari.</span> Deciderunt arma cum manibus: <span class="italic">tunc primum sensi me perdidisse.</span> <span class="sc">Descriptio Pugnantis
Viri Fortis.</span> Dii boni, et has aliquis manus derisit?</p>
<p>P. <span class="sc">Asprenatis.</span> Arcessitus ut occideret adulteros, venit ut dimitteret. Ita ego manus etiam pro adulteris
perdidi? Steti deprehensus ab adulteris meis; patris desertor, matris leno, quem, puto, iam creditis non esse filium viri fortis, tertius in cubiculo derisor <span class="innerMarginNote right">52M</span>
stetit.</p>
<p><span class="br"></span><span class="lineNumber">3</span><span class="br"></span><span class="sc">Fulvi Sparsi.</span> <span class="italic">In bello suas, in domo etiam filii manus perdidit.</span> Processit in bellum hic unus omnium adulescentis
filii vicarius. In acie vicit, domi captus est. Spectat inter spolia viri fortis volutantes adulteros. “Adulescens, venit tempus militiae tuae.” Indigna res: deceptus est; <span class="italic">tam frustra ad filium quam ad gladium cucurrit.</span> Ridebant adulteri truncas viri fortis manus, circa sua arma labentis.</p>
<p><span class="sc">Argentari.</span> <span class="italic">Ante patriae quam patri negavit manus.</span> Libenter causam eius suscepi; quis enim illum non vindicet? Quid hoc infelicius, quem adulteri tunc riserunt cum deberent mori? Vir fortis in civitate truncus integros adulteros spectat?</p>
</section><notes></notes></section>