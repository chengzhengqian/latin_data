<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">4</span><span class="br"></span><span class="sc">Triari.</span> Praesta Ciceroni quod propinqui Catilinae, quod amici Verris, quod &lt;clientes Clodi&gt;<a class="footnoteLink" href="#note_LCL464_56_1" id="target_note_LCL464_56_1"><sup>1</sup></a> praestiterunt:
proscriptum transi. Ne a mortuo quidem manus abstinet, lacerat occisum. Popilli, hoc parricidium
tertium tuum est.</p>
<p><span class="sc">Pompei Silonis.</span> Numquid magis exonerare te possum? praesta Ciceroni quod Antonius.</p>
<p><span class="sc">Corneli Hispani.</span> Dic: Antoni, ego istud scelus facere possum: et patrem occidi. Securi erant amici Ciceronis postquam ad illum Popillius missus est.</p>
<p><span class="sc">Arelli Fusci</span> patris. Potuisti Ciceronem occidere? At quam nobis bene persuaserat Cicero parricidium te facere non posse! Occidisti tu Ciceronem loquentem:
numquid, inquit, est aliquis ex tuis verendus
index? an nemo Ciceroni timendus est qui cum<span class="innerMarginNote right">292M</span>
Popillio venit?</p>
<p><span class="br"></span><span class="lineNumber">5</span><span class="br"></span>Q. <span class="sc">Hateri.</span> Qui modo Italiae umeris relatus est, nunc sic a Popillio refertur? Proposito in rostris capite Ciceronis, quamvis omnia metu tenerentur, gemitus tamen populi liber fuit.</p>
<p><span class="sc">Iuli Bassi.</span> “Proscriptus” inquit “erat Cicero.” Pater certe tuus proscriptus non fuit.</p>
<p><span class="sc">Blandi.</span> <span class="italic">Di manes Popilli senis et inultae patris, Cicero, te persecuntur animae, ut quem negasti parricidam sentias.</span></p>
<p><span class="sc">Capitonis.</span> Deduxi ad vos reum omnium quos terra sustinet nocentissimum, ingratum, inpium,




</p></section><notes><section class="footnotes"><ul><li class="note" id="note_LCL464_56_1"><a class="footnoteCrossrefLink" href="#target_note_LCL464_56_1" title="Click to highlight in text"><sup class="lineRef">1</sup><span class="italic">Supplied by Kiessling.</span></a></li><script type="text/javascript">document.getElementById('note_LCL464_56_1').style.display = "none";</script></ul></section></notes></section>