<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p>Debuisti, inquit, me rogare ut ipse praestarem, debuisti illum ad me perducere, debuisti reconciliationem temptare, non famam pietatis ex nostra captare discordia. Fortasse ego cum egerem fratrem
rogassem si tu non fuisses; fortasse ille me rogasset si tu non fuisses; poterit nobis convenire si non fuerit in medio quem potius miseri contumaces rogent.</p>
<p><span class="br"></span><span class="lineNumber">25</span><span class="br"></span>Hermagoras in hac controversia transit a prooemio in narrationem eleganter, rarissimo quidem genere, ut &lt;in&gt; eadem re transitus esset, sententia esset, schema esset, sed, ut Latroni placebat, schema quod<span class="innerMarginNote right">29M</span>
vulnerat, non quod titillat: . . . Ex altera parte transit a prooemio in narrationem Gallio et ipse per sententiam sic: quidni filium mihi nolim cum isto communem esse, cum quo utinam communem nec patrem habuissem? Diocles Carystius illum sensum a Latinis iactatum dixit brevissime, rarissimo genere, quo duobus sententia verbis consummatur (nec enim paucioribus potest): . . . Euctemon, levis declamator sed dulcis, dixit nove et amabiliter illum aeque ab omnibus vexatum sensum, quo reconciliatio fratrum temptatur: . . .</p>
</section><notes></notes></section>