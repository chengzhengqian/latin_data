<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

fac dotalem, sine dominam custodiat. <span class="italic">Sanum putatis esse qui maluit tyrannum imitari quam servum?</span> Pater noster honestis parentibus natus—qui enim aliter condicionem matris nostrae habere potuisset, si tantum ingenuus fuisset?</p>
<p><span class="br"></span><span class="lineNumber">2</span><span class="br"></span><span class="sc">Cesti Pii.</span> Soror, opto tibi perpetuam sterilitatem. Cum dicerem: “manu mittamus servum,” aiebat: “expectemus sororis nuptias.” Ergo tibi, soror, ut honestos habeas liberos adulterandum est? <span class="italic">Fecit se similem tyranno, filiam raptis, libertum cruciariis. Plus servo dominus permisit quam tyrannus. Qui facit has nuptias aut insanus est aut tyrannus.</span> Quis hoc potest credere, optandum filiae fuisse ne finiretur tyrannis, ne rediret pater? Si interrogavero patrem quod gravissimum in tyrannide fuerit scelus, si sanus est respondebit: quod dominae servis conlocatae sunt.</p>
<p><span class="br"></span><span class="lineNumber">3</span><span class="br"></span><span class="sc">Fulvi Sparsi.</span> Eligitur maritus quem sanus pater dotalem dedisset. Gener tuus ipsis nuptiis crucem meruit. <span class="italic">Egregium generum, in quo nihil est gloriosius quam quod inter cruciarios non est!</span> Gravissima ipsi quoque servo facta est iniuria: dominam suam illi non licuit servare virginem.</p>
</section><notes></notes></section>