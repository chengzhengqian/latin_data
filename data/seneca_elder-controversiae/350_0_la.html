<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">
<span class="italic">sciebat quam verecundum maritum esset habitura. Vitiatorem dimisisti; virum occides?</span> Aiebat iudex: Quid habes quod tam pertinaciter neges? nuptias optat. <span class="italic">Minus est ergo quod vitiavit quam quod negavit?</span></p>
<p>Q. <span class="sc">Hateri.</span> “Non sum” inquit “optatura mortem,
sed volo mihi licere et mortem optare.” Quam potestas ista delectat crudelis est.</p>
<p><span class="sc">Blandi.</span> <span class="italic">Ergo nos iniuriam periculosius negavimus quam fecimus?</span></p>
<p><span class="br"></span><span class="lineNumber">4</span><span class="br"></span><span class="sc">Iuni Gallionis.</span> <span class="italic">Quadam nocte—quid dicam? iam non negare non pudet: nox, vinum, error—quid irasceris, puella? iam negare non audeo.</span> Non diligenter causa mea acta est: dum nihil timetis, facilius me puellae<span class="innerMarginNote right">341M</span> credidistis. Confitendum est vitium nostrum: nos nuptiis moram fecimus. Sive adhuc non esset vitiata sive esset, visa digna matrimonio quae hominem
non posset occidere. Tibi consulebam, ne dicereris vitiatori nupta. Si per te licuisset, honestiorem maritum habuisses. Tu negasti? o hominem inpudentem! ita tu non ante magistratus tribunal, in conspectu populi, in medio foro clamitasti: “ego virginem rapui”? Neminem habere tam obsequentem
maritum potes: hic iam nihil negabit.</p>
</section><notes></notes></section>