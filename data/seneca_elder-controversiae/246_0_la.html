<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<h3>VII<span class="innerMarginNote right">252M</span></h3>
<h3><span class="sc">Non Recepti ab Imperatore</span></h3>
<p>Nocte in bello portas aperire ne liceat.</p>
<p>Imperator in bello summam habeat potestatem.</p>
<p>Trecenti ab hoste captivi ad portas nocte venerunt, imperator non aperuit; ante portas occisi sunt. Imperator post victoriam reus est laesae rei publicae.</p>
<p>Non putavi meos: noverant legem. Cur, inquit, trecenti perierunt? Immo cur ne perirent capti sunt? Hos ego interdiu non recepissem nisi victores, noctu ne victores quidem. Procedens postridie in proelium pugnaturis ostendi trecentos, in quibus nihil laudari potest praeter fugam, nihil desiderari praeter numerum. Fugiunt ut leges relinquant, revertuntur ut tollant. Populus Romanus Cannensi proelio in summas redactus angustias, cum servorum desideraret
auxilia, captivorum contempsit, et credidit eos libertatem magis tueri posse qui numquam habuissent quam qui perdidissent. Nocte quomodo



</p></section><notes></notes></section>