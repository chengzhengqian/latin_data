<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

ut advocationem peteret. Deinde ad alterum praetorem
eduxi et ingrati postulavi. Iam apud praetorem
urbanum curatorem ei petebam; intervenientibus<span class="innerMarginNote right">212M</span> amicis, qui ad hoc spectaculum concurrerant, et rogantibus dixi molestum me amplius non futurum si iurasset disertiorem esse Ciceronem quam se. Nec hoc ut faceret vel ioco vel serio effici potuit.</p>
<p><span class="br"></span><span class="lineNumber">18</span><span class="br"></span>Hanc, inquit, tibi fabellam rettuli ut scires in declamationibus
tantum non aliud genus hominum esse. Si comparari illis volo, non ingenio mihi maiore opus est sed sensu minore. Itaque vix iam obtineri solet ut declamem; illud obtineri non potest, ut velim aliis quam familiarissimis audientibus. Et ita faciebat.</p>
<p>Declamationes eius inaequales erant, sed ea quae eminebant, in quacumque declamatione posuisses, inaequalem eam fecissent. Conpositio aspera et quae vitaret conclusionem, sententiae vivae. Iniquom
tamen erit ex his eum aestimari quae statim subtexam; non enim haec ille optime dixit, sed haec ego optime teneo.</p>
</section><notes></notes></section>