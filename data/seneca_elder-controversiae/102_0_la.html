<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">1</span><span class="br"></span><span class="sc">Porci Latronis.</span> Hancine meam esse fortunam? eodem tempore et abdicor et adoptor. Ista videlicet domus adulescentem me non capit, quae te senem fecit. Quietiora tempora pauperes habuimus; bella civilia aurato Capitolio gessimus. Divitias putas aurum et argentum, ludibria fortunae, quae interim cum ipsis dominis veneunt? Denuntio tibi, dives: etiamsi venero, dabo operam, quod in tua domo facillimum
est, ut abdicer. Etiamsi multa contra expectationem
accidunt, <span class="italic">numquam tamen futurum putavi ut aut pater meus liberos odisset aut dives concupisceret.</span> Non desidero patrimonium; fragilis et caduca felicitas est, et omnis blandientis fortunae speciosus cum periculo
nitor: et sine causa saepe fovit et sine ratione destituit. Vidi ego magni exercitus ducem sine comite fugientem; vidi &lt;ab&gt;<a class="footnoteLink" href="#note_LCL463_204_1" id="target_note_LCL463_204_1"><sup>1</sup></a> ambitiosa turba clientium
limina deserta sub domino sectore venalia. Nam quid ex summis opibus ad egestatem devolutos loquar? Multa tibi succurrent exempla, etiamsi in una domo quaeras.</p>
</section><notes><section class="footnotes"><ul><li class="note" id="note_LCL463_204_1"><a class="footnoteCrossrefLink" href="#target_note_LCL463_204_1" title="Click to highlight in text"><sup class="lineRef">1</sup><span class="italic">Supplied by G. F. W. MÃ¼ller.</span></a></li><script type="text/javascript">document.getElementById('note_LCL463_204_1').style.display = "none";</script></ul></section></notes></section>