<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

nec illi ambitio in studiis defuit; primus enim omnium Romanorum advocatis hominibus scripta sua recitavit. Et inde est quod Labienus, homo mentis quam linguae amarioris, dixit: “ille triumphalis senex ἀκροάσεις [tuas id est declamationes]
suas numquam populo commisit”: sive quia parum in illis habuit fiduciam, sive—quod magis crediderim—tantus orator inferius id opus ingenio suo duxit, et exerceri quidem illo volebat, gloriari
<span class="br"></span><span class="lineNumber">3</span><span class="br"></span>fastidiebat. Audivi autem illum et viridem et postea iam senem, cum Marcello Aesernino nepoti suo quasi praeciperet. Audiebat illum dicentem, et primum disputabat de illa parte quam Marcellus dixerat: praetermissa ostendebat, tacta leviter implebat, vitiosa coarguebat. Deinde dicebat partem contrariam.
Floridior erat aliquanto in declamando quam in agendo: illud strictum eius et asperum et nimis iratum ingenio suo iudicium adeo cessabat ut in multis illi venia opus esset quae ab ipso vix inpetrabatur.<span class="innerMarginNote right">226M</span>
<span class="br"></span><span class="lineNumber">4</span><span class="br"></span>Marcellus, quamvis puer, iam tantae indolis erat ut Pollio ad illum pertinere successionem eloquentiae
suae crederet, cum filium Asinium Gallum relinqueret, magnum oratorem, nisi illum, quod semper evenit, magnitudo patris non produceret sed obrueret.</p>
</section><notes></notes></section>