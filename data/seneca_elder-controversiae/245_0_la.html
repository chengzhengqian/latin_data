<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p>Muliebrem vestem sumpsit, capillos in feminae habitum conposuit, oculos puellari lenocinio circumdedit,
coloravit genas. Non creditis? at qui non crediderant, victi sunt sponsione. Et hoc de sponsione
forsitan venerit, ut auderet inpudicus contionari.
Date illi vestem puellarem, date noctem: rapietur. Sic illum vestis sumpta decuit ut videretur non tunc primum sumpsisse. Facta totius adulescentiae
remitto, una nocte contentus sum: sic imitatus est puellam ut raptorem inveniret. Numquid cecidi? numquid carmen famosum conposui, aut, ut proprium genus iniuriae tuae dicam, numquid te rapui? Apud patres nostros, qui forensia stipendia auspicabantur nefas putabatur brachium toga exserere. Quam longe ab his moribus aberant qui tam verecunde etiam virtute utebantur! Constat hunc stupratum, cum damnati sint qui rapuerunt.</p>
<p>Pars altera. Constat semper gravem, semper serium fuisse; sed hoc iocis adulescentium factum est. Ceterum tam nota erat verecundia eius ut nemo iam sine sponsione crediderit.</p>
</section><notes></notes></section>