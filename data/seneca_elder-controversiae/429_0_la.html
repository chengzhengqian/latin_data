<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">2</span><span class="br"></span><span class="sc">Vibi Galli.</span> <span class="italic">Concitatissuma est in morte rabies, et desperatione ultima in furorem animus impellitur. Quaedam ferae tela ipsa commordent et ad mortis auctorem
per vulnera sua ruunt.</span> Abscisa missione <span class="italic">gladiator
quem armatus fugerat nudus insequitur. Praecipitati non quod impulit tantum trahunt sed quod occurrit</span>, et <span class="italic">naturali quodam deploratae mentis adfectu morientibus gratissimum est commori.</span></p>
<p><span class="br"></span><span class="lineNumber">3</span><span class="br"></span><span class="sc">Votieni Montani.</span> Dum filium vindico, ubi gravissime
mihi noceri posset ostendi. <span class="italic">Veneficio simile mendacium!</span> Si incredibile est parricidium &lt;in noverca&gt;,<a class="footnoteLink" href="#note_LCL464_328_1" id="target_note_LCL464_328_1"><sup>1</sup></a>
in sorore creditis? Non timeo ne quis hoc in sorore credat quod ego vix probavi in noverca. Natam mihi filiam quasi futuram pacis obsidem sustuli; aiebam: dum matris meminit, obliviscetur novercae.
At illa <span class="italic">dum novercae meminit matris oblita est.</span> “Filia” inquit “mihi conscia est.” Post hanc vocem remissa putares tormenta: similis facta torquenti
est. Soror fratri venenum dedit? Quamdiu luctati sumus ut crederetur noverca privigno dedisse!
Noverca, quod volueras consecuta es: damnasse
iam paenitet.</p>
</section><notes><section class="footnotes"><ul><li class="note" id="note_LCL464_328_1"><a class="footnoteCrossrefLink" href="#target_note_LCL464_328_1" title="Click to highlight in text"><sup class="lineRef">1</sup><span class="italic">Supplied here by Opitz.</span></a></li><script type="text/javascript">document.getElementById('note_LCL464_328_1').style.display = "none";</script></ul></section></notes></section>