<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

non potuisse pacari rem publicam quam si ille turbator
oti e re publica sublatus esset. Solus ex declamatoribus in Ciceronem invectus est. Quid?
ille, inquit, cum Antonium hostem iudicaret et omnis<span class="innerMarginNote right">297M</span>
Antoni milites, non intellegebat se et Popillium proscripsisse? Hic color prima specie asperior est, sed ab illo egregie tractatus est.</p>
<p>Varius Geminus dixit: cum imperasset mihi Antonius, passus sum ne aliquis P. Clodi cliens mitteretur, qui contumeliis adficeret antequam occideret,
qui vivum laniaret.</p>
<p><span class="br"></span><span class="lineNumber">14</span><span class="br"></span>Argentarius dixit: Vocatus veni; post proscriptionem
Antonius terribilior erat factus etiam suis. Iussus sum Ciceronem occidere: quid facerem? non parere uno modo poteram, si me occidissem: hoc nec Cicero poterat.</p>
<p>A parte accusatoris illo loco quo Popillius venit nemo non aliquid voluit novi dicere. Latro ait: praecluserat fores; nemo ad proscriptum recipiebatur,
Popillius, ut venit, admissus est.</p>
<p>Cestius dixit: ut renuntiatum est Ciceroni, ait: Popillio semper vaco.</p>
<p>Hispanus Cornelius fecit etiam querentem Ciceronem: Popilli, tam sero?</p>
<p>Albucius ait: quid est, Popilli? ecquid tuto lateo? numquid mutandus est locus?</p>
</section><notes></notes></section>