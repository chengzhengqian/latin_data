<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

queri possum, qui eum qui frugi fuerat nequam fecisti.</p>
<p>Albucius hoc colore usus est: inmatura erat<a class="footnoteLink" href="#note_LCL464_136_1" id="target_note_LCL464_136_1"><sup>1</sup></a> puella nec adhuc iniuriae idonea, et ideo illam non abduximus, quia aetatis beneficio tyrannidem sentire non poterat.</p>
<p><span class="br"></span><span class="lineNumber">15</span><span class="br"></span>Cestius dixit: ego plane non sum detracturus servo suam laudem: habuit bonam mentem; speravit posse fieri ut, si virginem servasset, nuptiis dominae manu mitteretur.</p>
<p>Varius Geminus ait: fortasse amicam habebat, hac delectatus non &lt;est; nam&gt;<a class="footnoteLink" href="#note_LCL464_136_2" id="target_note_LCL464_136_2"><sup>2</sup></a> quidam virginum concubitum refugiunt. Fortasse scit illam non esse passuram et, illud quod nequam quoque servos interdum frugi facit, malam fortunam timuit. Et hanc sententiam, quae valde circumlata est, adiecit: an enim furcifer auderet cum domina concumbere nisi illi pater permisisset? Et illud dixit: Ad hoc, pater, ab exilio rediebas? In exilium ergo quid fugimus?</p>
<p><span class="br"></span><span class="lineNumber">16</span><span class="br"></span>Buteo voluit videri re vera mente lapsum patrem et in narratione hoc dixit: Quam maestus venit domum ab edicto tyranni! quantum in sinu filiae flevit! Puto illo tempore mentem esse concussam.</p>
<p>Varius Geminus de abstinentia &lt;servi&gt;<a class="footnoteLink" href="#note_LCL464_136_3" id="target_note_LCL464_136_3"><sup>3</sup></a> sic:<span class="innerMarginNote right">327M</span> Contaminare dominam suam et trahere in cellam non est ausus. Nisi forte hoc modo mavis narrem: iam tunc sperare sororis nuptias coeperat.</p>
</section><notes><section class="footnotes"><ul><li class="note" id="note_LCL464_136_1"><a class="footnoteCrossrefLink" href="#target_note_LCL464_136_1" title="Click to highlight in text"><sup class="lineRef">1</sup>erat <span class="italic">Bursian</span>: etiam.</a></li><script type="text/javascript">document.getElementById('note_LCL464_136_1').style.display = "none";</script><li class="note" id="note_LCL464_136_2"><a class="footnoteCrossrefLink" href="#target_note_LCL464_136_2" title="Click to highlight in text"><sup class="lineRef">2</sup><span class="italic">Supplied by Gertz.</span></a></li><script type="text/javascript">document.getElementById('note_LCL464_136_2').style.display = "none";</script><li class="note" id="note_LCL464_136_3"><a class="footnoteCrossrefLink" href="#target_note_LCL464_136_3" title="Click to highlight in text"><sup class="lineRef">3</sup><span class="italic">Supplied by Thomas.</span></a></li><script type="text/javascript">document.getElementById('note_LCL464_136_3').style.display = "none";</script></ul></section></notes></section>