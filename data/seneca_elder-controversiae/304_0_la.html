<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p><span class="br"></span><span class="lineNumber">6</span><span class="br"></span>Non puto vos exigere divisionem, cum coniecturalis<span class="innerMarginNote right">30IM</span>
sit controversia. Habet tamen dissimilem ceteris coniecturam et duplicem; non quomodo solet aut inter duos reos, cum alterum coarguimus, aut inter
duo crimina, cum alterum probamus, ut id alterius fiat probatio, tamquam cum dicimus adulteram fuisse ut credatur propter hoc etiam venefica: <span class="italic">in uno homine coniectura duplex</span> est. Quaerimus enim <span class="italic">utrum</span> venenum <span class="italic">in suam mortem an in patris paraverit.</span></p>
<p><span class="br"></span><span class="lineNumber">7</span><span class="br"></span>Si hoc colore dici placet pro adulescente quo dixit Latro, ut nihil mutaret voces, sed diceret: “mori volui taedio abdicationum et infelicitatis adsiduae, cum in hoc tantum sordes ponerem ut cum maiore tormento positas resumerem et absolutio mihi uni non finis esset periculi sed initium,” incipit praeter coniecturam et illa prima vulgaris in eiusmodi controversiis
et pertrita quaestio incurrere, an venenum habere in mortem suam liceat.</p>
<p>Albucius illo colore pro adulescente dixit, non fuisse venenum. Cum putarem, inquit, odio me esse patri meo, volui experiri adfectum eius, quomodo mentionem mortis meae ferret; itaque palam et ita ut interveniret pater tenui. Fuscus Arellius eodem




</p></section><notes></notes></section>