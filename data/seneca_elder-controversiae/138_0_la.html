<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">
<span class="italic">medium, senex, cuius misericordia crudelis sum</span>: non putasti mecum deliberandum? Unde scis qualem filium habeam? ego certe adhuc nescio qualem filiam habeas. “<span class="italic">Iam” inquit “angustum tempus est”: et tibi vacat accusare?</span> Nullum tempus uni verbo angustum est.</p>
<p><span class="br"></span><span class="lineNumber">8</span><span class="br"></span><span class="sc">Vibi Rvfi.</span> Quis umquam praeter me ignoscere iussus est? “Iam” inquit “tempus angustum est.” Ita non putas me subducere quantum supersit? “Iam” inquit “tempus angustum est.” Angustum erat si duos rogare deberes. “Angustum tempus est” exclamat; “nescio quando rogem.” Ergo me priorem rogare debuisti: non dico quia dignior sum qui prius roger quia pater tuus; id quod minimum est, propius habito. Hoc videlicet illa pars legis pertinebat:
“et suum patrem exoret.”</p>
<p>P. <span class="sc">Asprenatis</span>. <span class="italic">Sic aliquis exorat? sic deprecatur? Apparet nunc te primum rogare.</span> Demens sum: immo si vis argumentum dabo tibi: filius meus moriturus est, et nondum testamentum meum mutavi.</p>
<p><span class="sc">Corneli Hispani</span>. Multi me adfectus diducunt:<span class="innerMarginNote right">142M</span>
necesse est de aliis querar, de aliis erubescam, de aliis timeam, de omnibus etiamnunc deliberem. Ne ille quidem, quamvis dicatur nimis exorabilis, ignovisset si sic rogatus esset.</p>
</section><notes></notes></section>