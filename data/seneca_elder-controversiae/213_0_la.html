<section class="div1 language" lang="la"><header><hgroup><h1>The Elder Seneca</h1></hgroup></header><section class="div2">
<p>Memini intra quartum diem quam Herium filium amiserat declamare eum nobis, sed tanto vehementius quam umquam ut appareret hominem natura contumacem
cum fortuna sua rixari; nec quicquam ex
<span class="br"></span><span class="lineNumber">5</span><span class="br"></span>ordine vitae solito remisit. Itaque cum mortuo in Syria C. Caesare per codicillos questus esset divus Augustus, ut erat mos illi clementissimo viro, non civiliter tantum sed etiam familiariter, quod in tam magno et recenti luctu suo homo carissimus sibi pleno convivio cenasset, rescripsit Pollio: “eo die cenavi quo Herium filium amisi.” Quis exigeret maiorem ab amico dolorem quam a patre?</p>
<p><span class="br"></span><span class="lineNumber">6</span><span class="br"></span>O magnos viros, qui fortunae succumbere nesciunt et adversas res suae virtutis experimenta faciunt! Declamavit Pollio Asinius intra quartum diem quam filium amiserat: praeconium illud ingentis animi fuit malis suis insultantis. At contra Q. Haterium scio<span class="innerMarginNote right">227M</span> tam inbecillo animo mortem Sexti fili<a class="footnoteLink" href="#note_LCL463_426_1" id="target_note_LCL463_426_1"><sup>1</sup></a> tulisse ut non tantum recenti dolori cederet, sed veteris quoque et oblitterati memoriam sustinere non posset. Memini, cum diceret controversiam de illo qui a sepulchris trium filiorum abstractus iniuriarum agit, mediam dictionem fletu eius interrumpi; deinde tanto maiore

</p></section><notes><section class="footnotes"><ul><li class="note" id="note_LCL463_426_1"><a class="footnoteCrossrefLink" href="#target_note_LCL463_426_1" title="Click to highlight in text"><sup class="lineRef">1</sup>mortem Sexti fili <span class="italic">Kiessling</span>: mortis sex filiorum.</a></li><script type="text/javascript">document.getElementById('note_LCL463_426_1').style.display = "none";</script></ul></section></notes></section>