<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">
<span class="br"></span><span class="lineNumber">16</span><span class="br"></span>sed auferre. Turrinus contra nihil probare nisi
tutum; non quia inbecillus erat sed quia circumspectus.<span class="innerMarginNote right">456M</span>
Causas nemo diligentius proposuit, nemo respondit
paratius; et pecuniam itaque et dignitatem,
quam primam in provincia Hispania habuit, eloquentiae
debuit. Natus quidem erat patre splendidissimo,
avo divi Iuli hospite, sed civili bello attenuatas
domus nobilis vires excitavit, et ita ad summam
perduxit dignitatem ut, si quid illi defuerit, scias
locum defuisse.</p>
<p>Inde filius quoque eius, id est meus—numquam
enim illum a vobis distinxi—, habet in dicendo controversiam
paternam diligentiam, qua vires ingenii
sui ex industria retundit. Hoc et in ipso genere
vitae sequitur, ad summa evasurus iuvenis nisi modicis
contentus esset, et ideo dignus est cuius tam modestis cupiditatibus Fortuna praestet fidem.</p>
<p>Horum nomina non me a nimio favore sed a certo
posuisse iudicio scietis cum sententias eorum rettulero aut pares notissimorum auctorum sententiis aut
praeferendas.</p>
</section><notes></notes></section>