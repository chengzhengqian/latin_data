<section class="div1 language" lang="la"><header><hgroup><h1>The Elder Seneca</h1></hgroup></header><section class="div2"><p class="noindent">

hospitales invicem dexterae? Capti, inquam, fili, sumus; dum licet, fugiamus, sed tamquam a Philippo, pariter. Apud Philippum certe viri fuimus. Lacrimae
meae vocantur in crimen, quasi ex quo Olynthos capta est flere desierim. Tantus scilicet sum ut in ea civitate populum concitare potuerim in qua filium servare non potui. Non quotiens convenerunt in aliquem
locum plures coetus et concursus est, sed quotiens convocati, quotiens parati quasi ad ducem suum concurrerunt; non si una vicinia coit aut transeuntium paucorum numerus adfluxit, sed ubi totus aut ex magna parte populus, ubi divisa in partes civitas. Coetus multitudinis magnae nomen est coeuntis ex consensu quodam: at illic initio pauci fuerunt, deinde reliqui non ad me convenerunt, sed ad incendium, quod tamen populus spectare maluit<span class="innerMarginNote right">222M</span> quam extinguere. Lex non eum punit propter quem coetus factus est sed eum a quo factus est. Non mihi tanti ultio fuit ut amittere filium vellem; et temptavi populum rogare nec potui.</p>
<p>Pars altera. Quid coetu opus est? Sunt scriptae ad vindictam iniuriarum omnium leges. Mota semel multitudo modum non servat. Ardere illo incendio civitas potuit.</p>
</section><notes></notes></section>