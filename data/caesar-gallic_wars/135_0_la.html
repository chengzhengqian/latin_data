<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

videretur. Quibus quoniam pro pietate satisfecerit, habere nunc se rationem offici pro beneficiis Caesaris: monere, orare Titurium pro hospitio, ut suae ac militum saluti consulat. Magnam manum Germanorum
conductam Rhenum transisse; hanc adfore biduo. Ipsorum esse consilium, velintne priusquam finitimi sentiant eductos ex hibernis milites aut ad Ciceronem aut ad Labienum deducere, quorum alter milia passuum circiter quinquaginta, alter paulo amplius ab eis absit. Illud se polliceri et iureiurando confirmare tutum iter per fines daturum. Quod cum faciat, et civitati sese consulere,
quod hibernis levetur, et Caesari pro eius meritis gratiam referre. Hac oratione habita discedit
Ambiorix.</p>
<p><span class="br"></span><span class="lineNumber">28</span><span class="br"></span>Arpineius et Iunius, quae audierunt, ad legatos deferunt. Illi repentina re perturbati, etsi ab hoste ea dicebantur, tamen non neglegenda existimabant, maximeque hac re permovebantur, quod civitatem ignobilem atque humilem Eburonum sua sponte populo Romano bellum facere ausam vix erat credendum. Itaque ad consilium rem deferunt, magnaque inter eos exsistit controversia. Lucius Aurunculeius compluresque tribuni militum et primorum ordinum centuriones nihil temere agendum
neque ex hibernis iniussu Caesaris discedendum existimabant: quantasvis<a class="footnoteLink" href="#note_LCL072_270_1" id="target_note_LCL072_270_1"><sup>1</sup></a> copias etiam Germanorum

</p></section><notes><section class="footnotes"><ul><li class="note" id="note_LCL072_270_1"><a class="footnoteCrossrefLink" href="#target_note_LCL072_270_1" title="Click to highlight in text"><sup class="lineRef">1</sup><span class="italic">MSS. have</span> magnas <span class="italic">here, which must be superfluous with</span> quantasvis.</a></li><script type="text/javascript">document.getElementById('note_LCL072_270_1').style.display = "none";</script></ul></section></notes></section>