<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

decertaret, hanc reperiebat causam, quod apud Germanos
ea consuetudo esset, ut matres familiae eorum sortibus et vaticinationibus declararent, utrum proelium
committi ex usu esset necne; eas ita dicere: non esse fas Germanos superare, si ante novam lunam proelio contendissent.</p>
<p><span class="br"></span><span class="lineNumber">51</span><span class="br"></span>Postridie eius diei Caesar praesidium utrisque castris,
quod satis esse visum est, reliquit; omnes alarios in conspectu hostium pro castris minoribus constituit, quod minus multitudine militum legionariorum pro hostium numero valebat, ut ad speciem alariis uteretur; ipse triplici instructa acie usque ad castra hostium accessit. Tum demum necessario Germani suas copias castris eduxerunt generatimque constituerunt paribus intervallis, Harudes, Marcomanos, Triboces, Vangiones, Nemetes, Sedusios, Suebos, omnemque aciem suam raedis et carris circumdederunt, ne qua spes in fuga relinqueretur. Eo mulieres imposuerunt,
quae in proelium proficiscentes passis manibus flentes implorabant, ne se in servitutem Romanis traderent.</p>
<p><span class="br"></span><span class="lineNumber">52</span><span class="br"></span>Caesar singulis legionibus singulos legatos et quaestorem praefecit, uti eos testes suae quisque virtutis
haberet; ipse a dextro cornu, quod eam partem minime firmam hostium esse animadverterat, proelium commisit. Ita nostri acriter in hostes signo dato impetum fecerunt, itaque hostes repente celeriterque
</p></section><notes></notes></section>