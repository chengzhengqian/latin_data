<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

fumo atque ignibus significabatur, amplius milibus passuum octo in latitudinem patebant.</p>
<p><span class="br"></span><span class="lineNumber">8</span><span class="br"></span>Caesar primo et propter multitudinem hostium et propter eximiam opinionem virtutis proelio supersedere
statuit: cotidie tamen equestribus proeliis, quid hostis virtute posset et quid nostri auderent, periclitabatur. Vbi nostros non esse inferiores intellexit,
loco pro castris ad aciem instruendam natura opportuno atque idoneo, quod is collis, ubi castra posita erant, paululum ex planitie editus tantum adversus in latitudinem patebat quantum loci acies instructa occupare poterat, atque ex utraque parte lateris deiectus habebat et in frontem leniter fastigatus paulatim ad planitiem redibat, ab utroque latere eius collis transversam fossam obduxit circiter passuum quadringentorum, et ad extremas fossas castella constituit ibique tormenta collocavit, ne, cum aciem instruxisset, hostes, quod tantum multitudine
poterant, ab lateribus pugnantes suos circumvenire
possent. Hoc facto duabus legionibus quas proxime conscripserat in castris relictis, ut, si quo opus esset, subsidio duci possent, reliquas sex legiones pro castris in acie constituit. Hostes item suas copias ex castris eductas instruxerant.</p>
<p><span class="br"></span><span class="lineNumber">9</span><span class="br"></span>Palus erat non magna inter nostrum atque hostium exercitum. Hanc si nostri transirent, hostes exspectabant; nostri autem, si ab illis initium transeundi
fieret, ut impeditos aggrederentur parati in armis erant. Interim proelio equestri inter duas
</p></section><notes></notes></section>