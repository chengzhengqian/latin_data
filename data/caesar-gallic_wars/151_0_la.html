<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

equitatuque emisso celeriter hostes in fugam dat, sic uti omnino pugnandi causa resisteret nemo, magnumque
ex eis numerum occidit atque omnes armis exuit.</p>
<p><span class="br"></span><span class="lineNumber">52</span><span class="br"></span>Longius prosequi veritus, quod silvae paludesque intercedebant neque etiam parvulo detrimento illorum locum relinqui videbat, omnibus suis incolumibus
copiis eodem die ad Ciceronem pervenit. Institutas turres, testudines munitionesque hostium admiratur; legione producta cognoscit non decimum quemque esse reliquum militem sine vulnere: ex his omnibus iudicat rebus, quanto cum periculo et quanta cum virtute res sint administratae. Ciceronem
pro eius merito legionemque collaudat; centuriones
singillatim tribunosque militum appellat, quorum egregiam fuisse virtutem testimonio Ciceronis
cognoverat. De casu Sabini et Cottae certius ex captivis cognoscit. Postero die contione habita rem gestam proponit, milites consolatur et confirmat: quod detrimentum culpa et temeritate legati sit acceptum, hoc aequiore animo ferendum docet, quod beneficio deorum immortalium et virtute eorum expiato incommodo neque hostibus diutina laetatio neque ipsis longior dolor relinquatur.</p>
<p><span class="br"></span><span class="lineNumber">53</span><span class="br"></span>Interim ad Labienum per Remos incredibili celeritate de victoria Caesaris fama perfertur, ut, cum ab hibernis Ciceronis milia passuum abesset circiter <span class="sc">lx</span>, eoque post horam nonam diei Caesar pervenisset, ante mediam noctem ad portas castrorum
</p></section><notes></notes></section>