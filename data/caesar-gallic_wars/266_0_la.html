<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

quae res, etsi mediocre detrimentum iumentorum ac servorum nostris adferebat, tamen stultas cogitationes incitabat barbarorum, atque eo magis, quod Commius, quem profectum ad auxilia Germanorum arcessenda docui, cum equitibus venerat;
qui, tametsi numero non amplius erant quingenti, tamen Germanorum adventu barbari nitebantur.</p>
<p><span class="br"></span><span class="lineNumber">11</span><span class="br"></span>Caesar, cum animadverteret hostem complures dies castris palude et loci natura munitis se tenere neque oppugnari castra eorum sine dimicatione perniciosa nec locum munitionibus claudi nisi a maiore exercitu posse, litteras ad Trebonium mittit, ut quam celerrime posset legionem <span class="sc">xiii</span>, quae cum T. Sextio legato in Biturigibus hiemabat, arcesseret atque ita cum tribus legionibus magnis itineribus ad se veniret; ipse equites in vicem Remorum ac Lingonum reliquarumque
civitatum, quorum magnum numerum evocaverat,
praesidio pabulationibus mittit, qui subitas hostium incursiones sustinerent.</p>
<p><span class="br"></span><span class="lineNumber">12</span><span class="br"></span>Quod cum cotidie fieret ac iam consuetudine diligentia minueretur, quod plerumque accidit diuturnitate,
Bellovaci delecta manu peditum cognitis stationibus cotidianis equitum nostrorum silvestribus locis insidias disponunt eodemque equites postero die mittunt, qui primum elicerent nostros, deinde circumventos
aggrederentur. Cuius mali sors incidit Remis, quibus ille dies fungendi muneris obvenerat.
</p></section><notes></notes></section>