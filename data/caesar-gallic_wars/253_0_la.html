<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

hora docet consistere. Interiores desperatis campestribus
locis propter magnitudinem munitionum loca praerupta ex ascensu temptant: huc ea quae paraverant
conferunt. Multitudine telorum ex turribus propugnantes deturbant, aggere et cratibus fossas explent, falcibus vallum ac loricam rescindunt.</p>
<p><span class="br"></span><span class="lineNumber">87</span><span class="br"></span>Mittit primo Brutum adulescentem cum cohortibus Caesar, post cum aliis Gaium Fabium legatum; postremo
ipse, cum vehementius pugnaretur, integros subsidio adducit. Restituto proelio ac repulsis hostibus
eo quo Labienum miserat contendit; cohortes quattuor ex proximo castello deducit, equitum partem
sequi, partem circumire exteriores munitiones et ab tergo hostes adoriri iubet. Labienus, postquam neque aggeres neque fossae vim hostium sustinere poterant, coactis una <span class="sc">xl</span> cohortibus, quas ex proximis praesidiis deductas fors obtulit, Caesarem per nuntios facit certiorem quid faciendum existimet. Accelerat Caesar, ut proelio intersit.</p>
<p><span class="br"></span><span class="lineNumber">88</span><span class="br"></span>Eius adventu ex colore vestitus cognito, quo insigni in proeliis uti consuerat, turmisque equitum et cohortibus
visis quas se sequi iusserat, ut de locis superioribus
haec declivia et devexa cernebantur, hostes proelium
committunt. Vtrimque clamore sublato excipit rursus ex vallo atque omnibus munitionibus clamor.
</p></section><notes></notes></section>