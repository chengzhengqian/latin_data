<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

aut privatis hospitiis confisi aut societate consiliorum confugerant. Frustra: nam Caesar magnis itineribus omnibus locis occurrit nec dat ulli civitati spatium de aliena potius quam de domestica salute cogitandi; qua celeritate et fideles amicos retinebat et dubitantes
terrore ad condiciones pacis adducebat. Tali condicione proposita Bituriges, cum sibi viderent clementia Caesaris reditum patere in eius amicitiam finitimasque civitates sine ulla poena dedisse obsides atque in fidem receptas esse, idem fecerunt.</p>
<p><span class="br"></span><span class="lineNumber">4</span><span class="br"></span>Caesar militibus pro tanto labore ac patientia, qui brumalibus diebus itineribus difficillimis, frigoribus intolerandis studiosissime permanserant in labore, ducenos sestertios, centurionibus tot<a class="footnoteLink" href="#note_LCL072_520_1" id="target_note_LCL072_520_1"><sup>1</sup></a> milia nummum praedae nomine condonanda pollicetur legionibusque in hiberna remissis ipse se recipit die <span class="sc">xxxx</span> Bibracte. Ibi cum ius diceret, Bituriges ad eum legatos mittunt auxilium petitum contra Carnutes, quos intulisse bellum sibi querebantur. Qua re cognita, cum dies non amplius decem et octo in hibernis esset moratus, legiones <span class="sc">xiiii</span> et <span class="sc">vi</span> ex hibernis ab Arare educit, quas ibi collocatas explicandae rei frumentariae causa superiore
commentario demonstratum est: ita cum duabus legionibus ad persequendos Carnutes proficiscitur.</p>
<p><span class="br"></span><span class="lineNumber">5</span><span class="br"></span>Cum fama exercitus ad hostes esset perlata, calamitate
ceterorum ducti Carnutes desertis vicis oppidisque,

</p></section><notes><section class="footnotes"><ul><li class="note" id="note_LCL072_520_1"><a class="footnoteCrossrefLink" href="#target_note_LCL072_520_1" title="Click to highlight in text"><sup class="lineRef">1</sup><span class="italic">This has been questioned by editors, as, if it means 200,000 sesterces</span> (=<span class="italic">roughly</span> £1600), <span class="italic">the sum is excessive. But two thousand sesterces (and the text may perhaps imply this) would be about</span> £16, <span class="italic">which seems a fair figure.</span></a></li><script type="text/javascript">document.getElementById('note_LCL072_520_1').style.display = "none";</script></ul></section></notes></section>