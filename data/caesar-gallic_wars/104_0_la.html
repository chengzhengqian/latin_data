<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

ac se barbaris committere non auderet, quinto die ad Caesarem revertitur quaeque ibi perspexisset renuntiat.</p>
<p><span class="br"></span><span class="lineNumber">22</span><span class="br"></span>Dum in his locis Caesar navium parandarum causa moratur, ex magna parte Morinorum ad eum legati venerunt, qui se de superioris temporis consilio excusarent, quod homines barbari et nostrae consuetudinis
imperiti bellum populo Romano fecissent, seque ea quae imperasset facturos pollicerentur. Hoc sibi Caesar satis opportune accidisse arbitratus, quod neque post tergum hostem relinquere volebat neque belli gerendi propter anni tempus facultatem habebat neque has tantularum rerum occupationes Britanniae anteponendas iudicabat, magnum eis numerum obsidum
imperat. Quibus adductis eos in fidem recepit. Navibus circiter <span class="sc">lxxx</span> onerariis coactis contractisque quot satis esse ad duas transportandas legiones existimabat,
quod praeterea navium longarum habebat quaestori, legatis praefectisque distribuit. Huc accedebant
<span class="sc">xviii</span> onerariae naves, quae ex eo loco ab milibus passuum octo vento tenebantur quo minus in eundem portum venire possent: has equitibus distribuit. Reliquum exercitum Quinto Titurio Sabino et Lucio Aurunculeio Cottae legatis in Menapios atque in eos pagos Morinorum ab quibus ad eum legati non venerant ducendum dedit; Publium Sulpicium Rufum legatum cum eo praesidio,
quod satis esse arbitrabatur, portum tenere iussit.</p>
</section><notes></notes></section>