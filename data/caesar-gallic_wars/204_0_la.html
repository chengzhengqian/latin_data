<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

potuisse; regnum illum Galliae malle Caesaris concessu quam ipsorum habere beneficio—tali modo accusatus ad haec respondit: Quod castra movisset, factum inopia pabuli etiam ipsis hortantibus; quod propius Romanos accessisset, persuasum loci opportunitate,
qui se ipsum<a class="footnoteLink" href="#note_LCL072_408_1" id="target_note_LCL072_408_1"><sup>1</sup></a> munitione defenderet: equitum
vero operam neque in loco palustri desiderari debuisse et illic fuisse utilem, quo sint profecti. Summam imperi se consulto nulli discedentem tradidisse, ne is multitudinis studio ad dimicandum impelleretur; cui rei propter animi mollitiem studere omnes videret, quod diutius laborem ferre non possent. Romani si casu intervenerint, fortunae, si alicuius indicio vocati, huic habendam gratiam, quod et paucitatem eorum ex loco superiore cognoscere
et virtutem despicere potuerint, qui dimicare non ausi turpiter se in castra receperint. Imperium se ab Caesare per proditionem nullum desiderare, quod habere victoria posset, quae iam esset sibi atque omnibus Gallis explorata: quin etiam ipsis remittere, si sibi magis honorem tribuere, quam ab se salutem accipere videantur. “Haec ut intellegatis,”
inquit, “a me sincere pronuntiari, audite Romanos milites.” Producit servos, quos in pabulatione
paucis ante diebus exceperat et fame vinculisque
excruciaverat. Hi iam ante edocti quae interrogati
pronuntiarent, milites se esse legionarios

</p></section><notes><section class="footnotes"><ul><li class="note" id="note_LCL072_408_1"><a class="footnoteCrossrefLink" href="#target_note_LCL072_408_1" title="Click to highlight in text"><sup class="lineRef">1</sup><span class="italic">Bentley suggested</span> ipse sine munitione, <span class="italic">which gives the sense implied.</span></a></li><script type="text/javascript">document.getElementById('note_LCL072_408_1').style.display = "none";</script></ul></section></notes></section>