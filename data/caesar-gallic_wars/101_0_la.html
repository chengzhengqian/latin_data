<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

partem revinctis tanta erat operis firmitudo atque ea rerum natura, ut, quo maior vis aquae se incitavisset, hoc artius illigata tenerentur. Haec derecta materia iniecta contexebantur ac longuriis cratibusque consternebantur; ac nihilo setius sublicae et ad inferiorem partem fluminis oblique agebantur, quae pro ariete subiectae et cum omni opere coniunctae
vim fluminis exciperent, et aliae item supra pontem mediocri spatio, ut, si arborum trunci sive naves deiciendi operis essent a barbaris missae, his defensoribus earum rerum vis minueretur neu ponti nocerent.</p>
<p><span class="br"></span><span class="lineNumber">18</span><span class="br"></span>Diebus decem, quibus materia coepta erat comportari,
omni opere effecto exercitus traducitur. Caesar ad utramque partem pontis firmo praesidio relicto in fines Sugambrorum contendit. Interim a compluribus civitatibus ad eum legati veniunt; quibus pacem atque amicitiam petentibus liberaliter respondit obsidesque ad se adduci iubet. Sugambri ex eo tempore quo pons institui coeptus est fuga comparata, hortantibus eis quos ex Tencteris atque Vsipetibus apud se habebant, finibus suis excesserant suaque omnia exportaverant seque in solitudinem ac silvas abdiderant.</p>
<p><span class="br"></span><span class="lineNumber">19 </span><span class="br"></span>Caesar paucos dies in eorum finibus moratus omnibus
vicis aedificiisque incensis frumentisque succisis se in fines Vbiorum recepit atque eis auxilium suum pollicitus, si ab Suebis premerentur, haec ab eis cognovit:


</p></section><notes></notes></section>