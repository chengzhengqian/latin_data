<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

itinere adorti omnibus impedimentis exuunt; repugnantes
diem noctemque obsident; multis utrimque interfectis maiorem multitudinem armatorum
concitant.</p>
<p><span class="br"></span><span class="lineNumber">43</span><span class="br"></span>Interim nuntio allato omnes eorum milites in potestate Caesaris teneri, concurrunt ad Aristium, nihil publico factum consilio demonstrant; quaestionem
de bonis direptis decernunt, Litavicci fratrumque bona publicant, legatos ad Caesarem sui purgandi gratia mittunt. Haec faciunt reciperandorum suorum
causa; sed contaminati facinore et capti compendio ex direptis bonis, quod ea res ad multos pertinebat, timore poenae exterriti consilia clam de bello inire incipiunt civitatesque reliquas legationibus sollicitant. Quae tametsi Caesar intellegebat, tamen quam mitissime potest legatos appellat: nihil se propter inscientiam levitatemque vulgi gravius de civitate iudicare neque de sua in Aeduos benevolentia deminuere. Ipse maiorem Galliae motum exspectans, ne ab omnibus civitatibus circumsisteretur, consilia inibat quemadmodum ab Gergovia discederet ac rursus omnem exercitum contraheret, ne profectio, nata ab timore defectionis similis fugae videretur.</p>
<p><span class="br"></span><span class="lineNumber">44</span><span class="br"></span>Haec cogitanti accidere visa est facultas bene rei gerendae. Nam cum in minora castra operis perspiciendi
causa venisset, animadvertit collem, qui ab hostibus tenebatur, nudatum hominibus, qui superioribus
</p></section><notes></notes></section>