<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

aditum. Datur petentibus venia dissuadente primo Vercingetorige, post concedente et precibus ipsorum et misericordia vulgi. Defensores oppido idonei deliguntur.</p>
<p><span class="br"></span><span class="lineNumber">16</span><span class="br"></span>Vercingetorix minoribus Caesarem itineribus subsequitur
et locum castris deligit paludibus silvisque munitum ab Avarico longe milia passuum <span class="sc">xvi.</span> Ibi per certos exploratores in singula diei tempora quae ad Avaricum agerentur cognoscebat et quid fieri vellet imperabat. Omnes nostras pabulationes frumentationesque
observabat dispersosque, cum longius necessario procederent, adoriebatur magnoque incommodo
adficiebat, etsi, quantum ratione provideri poterat, ab nostris occurrebatur, ut incertis temporibus
diversisque itineribus iretur.</p>
<p><span class="br"></span><span class="lineNumber">17</span><span class="br"></span>Castris ad eam partem oppidi positis Caesar, quae intermissa [a] flumine et a paludibus aditum, ut supra diximus, angustum habebat, aggerem apparare, vineas agere, turres duas constituere coepit: nam circumvallare loci natura prohibebat. De re frumentaria
Boios atque Aeduos adhortari non destitit; quorum alteri, quod nullo studio agebant, non multum adiuvabant, alteri non magnis facultatibus, quod civitas erat exigua et infirma, celeriter quod habuerunt consumpserunt. Summa difficultate rei frumentariae adfecto exercitu tenuitate Boiorum, indiligentia Aeduorum, incendiis aedificiorum, usque eo ut complures dies frumento milites caruerint et pecore ex longinquioribus vicis adacto extremam
</p></section><notes></notes></section>