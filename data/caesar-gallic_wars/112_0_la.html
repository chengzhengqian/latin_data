<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

in castra legiones reduxit. Dum haec geruntur, nostris omnibus occupatis qui erant in agris reliqui discesserunt. Secutae sunt continuos complures dies tempestates, quae et nostros in castris continerent et hostem a pugna prohiberent. Interim barbari nuntios
in omnes partes dimiserunt paucitatemque nostrorum
militum suis praedicaverunt et, quanta praedae faciendae atque in perpetuum sui liberandi facultas daretur, si Romanos castris expulissent, demonstraverunt.
His rebus celeriter magna multitudine peditatus
equitatusque coacta ad castra venerunt.</p>
<p><span class="br"></span><span class="lineNumber">35</span><span class="br"></span>Caesar, etsi idem quod superioribus diebus acciderat fore videbat, ut, si essent hostes pulsi, celeritate periculum
effugerent, tamen nactus equites circiter <span class="sc">xxx</span>, quos Commius Atrebas, de quo ante dictum est, secum transportaverat, legiones in acie pro castris constituit. Commisso proelio diutius nostrorum militum
impetum hostes ferre non potuerunt ac terga verterunt. Quos tanto spatio secuti quantum cursu et viribus efficere potuerunt, complures ex eis occiderunt,
deinde omnibus longe lateque aedificiis incensis se in castra receperunt.</p>
<p><span class="br"></span><span class="lineNumber">36</span><span class="br"></span>Eodem die legati ab hostibus missi ad Caesarem de pace venerunt. His Caesar numerum obsidum quem ante imperaverat duplicavit eosque in continentem
adduci iussit, quod propinqua die aequinocti
infirmis navibus hiemi navigationem subiciendam
non existimabat. Ipse idoneam tempestatem nactus paulo post mediam noctem naves solvit; quae omnes incolumes ad continentem pervenerunt,
</p></section><notes></notes></section>