<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

aperto paucis portibus interiectis, quos tenent ipsi, omnes fere qui eo mari uti consuerunt habent vectigales.
Ab his fit initium retinendi Sili atque Velani, quod per eos suos se obsides, quos Crasso dedissent, reciperaturos existimabant. Horum auctoritate finitimi
adducti (ut sunt Gallorum subita et repentina consilia) eadem de causa Trebium Terrasidiumque retinent, et celeriter missis legatis per suos principes inter se coniurant nihil nisi communi consilio acturos eundemque omnis fortunae exitum esse laturos, reliquasque
civitates sollicitant, ut in ea libertate quam a maioribus acceperint permanere quam Romanorum servitutem perferre mallent. Omni ora maritima celeriter ad suam sententiam perducta communem legationem ad Publium Crassum mittunt, si velit suos recipere, obsides sibi remittat.</p>
<p><span class="br"></span><span class="lineNumber">9</span><span class="br"></span>Quibus de rebus Caesar ab Crasso certior factus, quod ipse aberat longius, naves interim longas aedificari
in flumine Ligere, quod influit in Oceanum, remiges
ex provincia institui, nautas gubernatoresque comparari iubet. His rebus celeriter administratis ipse, cum primum per anni tempus potuit, ad exercitum
contendit. Veneti reliquaeque item civitates cognito Caesaris adventu, simul quod quantum in se facinus admisissent intellegebant, legatos, quod nomen
ad omnes nationes sanctum inviolatumque semper
fuisset, retentos ab se et in vincla coniectos, pro magnitudine periculi bellum parare et maxime ea quae ad usum navium pertinent providere instituunt,
</p></section><notes></notes></section>