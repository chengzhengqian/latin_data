<section class="div1 language" lang="la"><header><hgroup><h1>Caesar</h1></hgroup></header><section class="div2">
<p><span class="br"></span><span class="lineNumber">67</span><span class="br"></span>Probata re atque omnibus iureiurando adactis postero die in tres partes distributo equitatu duae se acies ab duobus lateribus ostendunt, una primo agmine iter impedire coepit. Qua re nuntiata Caesar suum quoque equitatum tripertito divisum contra hostem ire iubet. Pugnatur una omnibus in partibus. Consistit
agmen; impedimenta intra<a class="footnoteLink" href="#note_LCL072_476_1" id="target_note_LCL072_476_1"><sup>1</sup></a> legiones recipiuntur.
Si qua in parte nostri laborare aut gravius premi videbantur, eo signa inferri Caesar aciemque constitui iubebat; quae res et hostes ad insequendum tardabat et nostros spe auxili confirmabat. Tandem Germani ab dextro latere summum iugum nacti hostes loco depellunt; fugientes usque ad flumen, ubi Vercingetorix cum pedestribus copiis consederat, persecuntur compluresque interficiunt. Qua re animadversa
reliqui ne circumirentur veriti se fugae mandant. Omnibus locis fit caedes. Tres nobilissimi Aedui capti ad Caesarem perducuntur: Cotus, praefectus equitum, qui controversiam cum Convictolitavi
proximis comitiis habuerat, et Cavarillus, qui post defectionem Litavicci pedestribus copiis praefuerat, et Eporedorix, quo duce ante adventum Caesaris Aedui cum Sequanis bello contenderant.</p>
<p><span class="br"></span><span class="lineNumber">68</span><span class="br"></span>Fugato omni equitatu Vercingetorix copias, ut pro castris collocaverat, reduxit protinusque Alesiam, quod est oppidum Mandubiorum, iter facere coepit celeriterque impedimenta ex castris educi et se subsequi

</p></section><notes><section class="footnotes"><ul><li class="note" id="note_LCL072_476_1"><a class="footnoteCrossrefLink" href="#target_note_LCL072_476_1" title="Click to highlight in text"><sup class="lineRef">1</sup><span class="italic">Nipperdey’s reading for</span> inter <span class="italic">of MS.</span> inter = <span class="italic">“between”
the legions.</span></a></li><script type="text/javascript">document.getElementById('note_LCL072_476_1').style.display = "none";</script></ul></section></notes></section>