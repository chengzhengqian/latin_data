<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

voce magna dixisset, se ex navi proiecit atque in hostes aquilam ferre coepit. Tum nostri cohortati inter se, ne tantum dedecus admitteretur, universi ex navi desiluerunt. Hos item ex proximis<a class="footnoteLink" href="#note_LCL072_214_1" id="target_note_LCL072_214_1"><sup>1</sup></a> navibus cum conspexissent, subsecuti hostibus appropinquarunt.</p>
<p><span class="br"></span><span class="lineNumber">26</span><span class="br"></span>Pugnatum est ab utrisque acriter. Nostri tamen, quod neque ordines servare neque firmiter insistere neque signa subsequi poterant, atque alius alia ex navi quibuscumque signis occurrerat se adgregabat, magnopere perturbabantur; hostes vero notis omnibus
vadis, ubi ex litore aliquos singulares ex navi egredientes conspexerant, incitatis equis impeditos adoriebantur, plures paucos circumsistebant, alii ab latere aperto in universos tela coniciebant. Quod cum animadvertisset Caesar, scaphas longarum navium, item speculatoria navigia militibus compleri
iussit et, quos laborantes conspexerat, his subsidia submittebat. Nostri, simul in arido constiterunt,
suis omnibus consecutis in hostes impetum fecerunt atque eos in fugam dederunt; neque longius prosequi potuerunt, quod equites cursum tenere atque insulam capere non potuerant. Hoc unum ad pristinam fortunam Caesari defuit.</p>
<p><span class="br"></span><span class="lineNumber">27</span><span class="br"></span>Hostes proelio superati, simul atque se ex fuga receperunt, statim ad Caesarem legatos de pace miserunt, obsides daturos quaeque imperasset sese facturos polliciti sunt. Vna cum his legatis Commius

</p></section><notes><section class="footnotes"><ul><li class="note" id="note_LCL072_214_1"><a class="footnoteCrossrefLink" href="#target_note_LCL072_214_1" title="Click to highlight in text"><sup class="lineRef">1</sup><span class="italic">Or, reading primi after</span> proximis, “<span class="italic">on the nearest ships first.</span>”</a></li><script type="text/javascript">document.getElementById('note_LCL072_214_1').style.display = "none";</script></ul></section></notes></section>