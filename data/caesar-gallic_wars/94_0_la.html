<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

equitatuque imperato bellum cum Germanis gerere constituit.</p>
<p><span class="br"></span><span class="lineNumber">7</span><span class="br"></span>Re frumentaria comparata equitibusque delectis iter in ea loca facere coepit, quibus in locis esse Germanos
audiebat. A quibus cum paucorum dierum iter abesset, legati ab eis venerunt, quorum haec fuit oratio: Germanos neque priores populo Romano bellum inferre neque tamen recusare, si lacessantur, quin armis contendant, quod Germanorum consuetudo haec sit a maioribus tradita, quicumque bellum inferant,
resistere neque deprecari. Haec tamen dicere, venisse invitos, eiectos domo; si suam gratiam Romani velint, posse eis utiles esse amicos; vel sibi agros attribuant vel patiantur eos tenere, quos armis possederint: sese unis Suebis concedere, quibus ne di quidem immortales pares esse possint; reliquum quidem
in terris esse neminem quem non superare possint.</p>
<p><span class="br"></span><span class="lineNumber">8</span><span class="br"></span>Ad haec quae visum est Caesar respondit; sed exitus fuit orationis: Sibi nullam cum his amicitiam esse posse, si in Gallia remanerent; neque verum esse, qui suos fines tueri non potuerint, alienos occupare;
neque ullos in Gallia vacare agros, qui dari tantae praesertim multitudini sine iniuria possint; sed licere, si velint, in Vbiorum finibus considere, quorum sint legati apud se et de Sueborum iniuriis querantur et a se auxilium petant: hoc se Vbiis
imperaturum.</p>
</section><notes></notes></section>