<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

ex hostium numero desideratis quin cuncti caperentur,
quod pontis atque itinerum angustiae multitudinis fugam intercluserant. Oppidum diripit atque incendit,
praedam militibus donat, exercitum Ligerem traducit atque in Biturigum fines pervenit.</p>
<p><span class="br"></span><span class="lineNumber">12</span><span class="br"></span>Vercingetorix, ubi de Caesaris adventu cognovit, oppugnatione destitit atque obviam Caesari proficiscitur.
Ille oppidum Biturigum positum in via Noviodunum
oppugnare instituerat. Quo ex oppido cum legati ad eum venissent oratum ut sibi ignosceret suaeque vitae consuleret, ut celeritate reliquas res conficeret, qua pleraque erat consecutus, arma conferri,
equos produci, obsides dari iubet. Parte iam obsidum tradita, cum reliqua administrarentur, centurionibus
et paucis militibus intromissis, qui arma iumentaque conquirerent, equitatus hostium procul visus est, qui agmen Vercingetorigis antecesserat. Quem simul atque oppidani conspexerunt atque in spem auxili venerunt, clamore sublato arma capere, portas claudere, murum complere coeperunt. Centuriones
in oppido, cum ex significatione Gallorum novi aliquid ab eis iniri consili intellexissent, gladiis destrictis portas occupaverunt suosque omnes incolumes
receperunt.</p>
<p><span class="br"></span><span class="lineNumber">13</span><span class="br"></span>Caesar ex castris equitatum educi iubet, proelium equestre committit: laborantibus iam suis Germanos equites circiter <span class="sc">cccc</span> summittit, quos ab initio habere
</p></section><notes></notes></section>