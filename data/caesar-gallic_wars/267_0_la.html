<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

Namque hi, cum repente hostium equites animadvertissent
ac numero superiores paucitatem contempsissent,
cupidius insecuti peditibus undique sunt circumdati. Quo facto perturbati celerius quam consuetudo
fert equestris proeli se receperunt amisso Vertisco, principe civitatis, praefecto equitum; qui cum vix equo propter aetatem posset uti, tamen consuetudine
Gallorum neque aetatis excusatione in suscipienda
praefectura usus erat neque dimicari sine se voluerat. Inflantur atque incitantur hostium animi secundo proelio, principe et praefecto Remorum interfecto, nostrique detrimento admonentur diligentius
exploratis locis stationes disponere ac moderatius
cedentem insequi hostem.</p>
<p><span class="br"></span><span class="lineNumber">13</span><span class="br"></span>Non intermittunt interim cotidiana proelia in conspectu
utrorumque castrorum, quae ad vada transitusque
fiebant paludis. Qua contentione Germani, quos propterea Caesar traduxerat Rhenum ut equitibus interpositi proeliarentur, cum constantius universi paludem transissent paucisque resistentibus interfectis pertinacius reliquam multitudinem essent insecuti, perterriti non solum ei qui aut comminus opprimebantur
aut eminus vulnerabantur, sed etiam qui longius subsidiari consuerant, turpiter refugerunt, nec prius finem fugae fecerunt saepe amissis superioribus
locis quam se aut in castra suorum reciperent,
aut nonnulli pudore coacti longius profugerent. Quorum periculo sic omnes copiae sunt perturbatae


</p></section><notes></notes></section>