<section class="div1 language" lang="la"><header><hgroup><h1>Caesar</h1></hgroup></header><section class="div2">
<p><span class="br"></span><span class="lineNumber">48</span><span class="br"></span>Interim ei qui ad alteram partem oppidi, ut supra demonstravimus, munitionis causa convenerant, primo
exaudito clamore, inde etiam crebris nuntiis incitati,
oppidum a Romanis teneri, praemissis equitibus magno concursu eo contenderunt. Eorum ut quisque primus venerat, sub muro consistebat suorumque pugnantium numerum augebat. Quorum cum magna multitudo convenisset, matres familiae, quae paulo ante Romanis de muro manus tendebant, suos obtestari
et more Gallico passum capillum ostentare liberosque
in conspectum proferre coeperunt. Erat Romanis nec loco nec numero aequa contentio; simul et cursu et spatio pugnae defatigati non facile recentes
atque integros sustinebant.</p>
<p><span class="br"></span><span class="lineNumber">49</span><span class="br"></span>Caesar, cum iniquo loco pugnari hostiumque augeri copias videret, praemetuens suis ad Titum Sextium
legatum, quem minoribus castris praesidio reliquerat, misit, ut cohortes ex castris celeriter educeret et sub infimo colle ab dextro latere hostium constitueret, ut, si nostros loco depulsos vidisset, quo minus libere hostes insequerentur terreret. Ipse paulum ex eo loco cum legione progressus, ubi constiterat,
eventum pugnae exspectabat.</p>
<p><span class="br"></span><span class="lineNumber">50</span><span class="br"></span>Cum acerrime comminus pugnaretur, hostes loco et numero, nostri virtute confiderent, subito sunt Aedui visi ab latere nostris aperto, quos Caesar ab
</p></section><notes></notes></section>