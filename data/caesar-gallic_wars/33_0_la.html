<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

per tribunos militum ei gratias egit, quod de se optimum iudicium fecisset, seque esse ad bellum gerendum paratissimam confirmavit. Deinde reliquae legiones cum tribunis militum et primorum ordinum centurionibus egerunt, uti Caesari satisfacerent: se neque umquam dubitasse neque timuisse neque de summa belli suum iudicium sed imperatoris esse existimavisse. Eorum satisfactione accepta et itinere exquisito per Diviciacum, quod ex aliis<a class="footnoteLink" href="#note_LCL072_66_1" id="target_note_LCL072_66_1"><sup>1</sup></a> ei maximam fidem habebat, ut milium amplius quinquaginta circuitu
locis apertis exercitum duceret, de quarta vigilia, ut dixerat, profectus est. Septimo die, cum iter non intermitteret, ab exploratoribus certior factus est Ariovisti copias a nostris milibus passuum quattuor et <span class="sc">xx</span> abesse.</p>
<p><span class="br"></span><span class="lineNumber">42</span><span class="br"></span>Cognito Caesaris adventu Ariovistus legatos ad eum mittit: quod antea de colloquio postulasset, id per se fieri licere, quoniam propius accessisset, seque id sine periculo facere posse existimare. Non respuit condicionem Caesar iamque eum ad sanitatem reverti arbitrabatur, cum id quod antea petenti denegasset ultro polliceretur; magnamque in spem veniebat pro suis tantis populique Romani in eum beneficiis cognitis
suis postulatis fore uti pertinacia desisteret. Dies colloquio dictus est ex eo die quintus. Interim
saepe ultro citroque cum legati inter eos mitterentur, Ariovistus postulavit, ne quem peditem

</p></section><notes><section class="footnotes"><ul><li class="note" id="note_LCL072_66_1"><a class="footnoteCrossrefLink" href="#target_note_LCL072_66_1" title="Click to highlight in text"><sup class="lineRef">1</sup><span class="italic">Or, reading</span> ex Gallis, “<span class="italic">the one Gaul.</span>”</a></li><script type="text/javascript">document.getElementById('note_LCL072_66_1').style.display = "none";</script></ul></section></notes></section>