<section class="div1 language" lang="la"><header><hgroup><h1>Caesar</h1></hgroup></header><section class="div2"><p class="noindent">

cuius rei testes ipsos haberet; sed factum imprudentia
Biturigum et nimia obsequentia reliquorum uti hoc incommodum acciperetur. Id tamen se celeriter maioribus commodis sanaturum. Nam quae ab reliquis Gallis civitates dissentirent, has sua diligentia
adiuncturum atque unum consilium totius Galliae effecturum, cuius consensui ne orbis quidem terrarum possit obsistere; idque se prope iam effectum
habere. Interea aequum esse ab eis communis
salutis causa impetrari ut castra munire instituerent,
quo facilius repentinos hostium impetus sustinerent.</p>
<p><span class="br"></span><span class="lineNumber">30</span><span class="br"></span>Fuit haec oratio non ingrata Gallis, et maxime, quod ipse animo non defecerat tanto accepto incommodo
neque se in occultum abdiderat et conspectum multitudinis fugerat; plusque animo providere et praesentire existimabatur, quod re integra primo incendendum Avaricum, post deserendum censuerat. Itaque ut reliquorum imperatorum res adversae auctoritatem minuunt, sic huius ex contrario dignitas incommodo accepto in dies augebatur. Simul in spem veniebant eius adfirmatione de reliquis adiungendis
civitatibus; primumque eo tempore Galli castra munire instituerunt et sic sunt animo confirmati,
homines insueti laboris, ut omnia quae imperarentur
sibi patienda existimarent.</p>
<p><span class="br"></span><span class="lineNumber">31</span><span class="br"></span>Nec minus quam est pollicitus Vercingetorix animo laborabat ut reliquas civitates adiungeret, atque eas donis pollicitationibusque alliciebat. Huic rei idoneos
</p></section><notes></notes></section>