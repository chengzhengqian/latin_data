<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">pulveream nubem et fulgentis aere catervas.</span><span class="linebreak"></span>
<span class="line">olli per dumos, qua proxima meta viarum,</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>armati tendunt; it clamor, et agmine facto</span><span class="linebreak"></span>
<span class="line">quadripedante putrem sonitu quatit ungula campum.</span><span class="linebreak"></span>
<span class="line indent2">Est ingens gelidum lucus prope Caeritis amnem,</span><span class="linebreak"></span>
<span class="line">religione patrum late sacer; undique colles</span><span class="linebreak"></span>
<span class="line">inclusere cavi et nigra nemus abiete cingunt.</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>Silvano fama est veteres sacrasse Pelasgos,</span><span class="linebreak"></span>
<span class="line">arvorum pecorisque deo, lucumque diemque,</span><span class="linebreak"></span>
<span class="line">qui primi finis aliquando habuere Latinos.</span><span class="linebreak"></span>
<span class="line">haud procul hinc Tarcho et Tyrrheni tuta tenebant</span><span class="linebreak"></span>
<span class="line">castra locis, celsoque omnis de colle videri</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>iam poterat legio et latis tendebat in arvis.</span><span class="linebreak"></span>
<span class="line">huc pater Aeneas et bello lecta iuventus</span><span class="linebreak"></span>
<span class="line">succedunt, fessique et equos et corpora curant.</span><span class="linebreak"></span>
<span class="line indent2">At Venus aetherios inter dea candida nimbos</span><span class="linebreak"></span>
<span class="line">dona ferens aderat; natumque in valle reducta</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>ut procul egelido secretum flumine vidit,</span><span class="linebreak"></span>
<span class="line">talibus adfata est dictis seque obtulit ultro:</span><span class="linebreak"></span>
<span class="line">“en perfecta mei promissa coniugis arte</span><span class="linebreak"></span>
<span class="line">munera. ne mox aut Laurentis, nate, superbos</span><span class="linebreak"></span>
<span class="line">aut acrem dubites in proelia poscere Turnum.”</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>dixit, et amplexus nati Cytherea petivit,</span><span class="linebreak"></span>
<span class="line">arma sub adversa posuit radiantia quercu.</span><span class="linebreak"></span>
<span class="line">ille deae donis et tanto laetus honore</span><span class="linebreak"></span>
<span class="line">expleri nequit atque oculos per singula volvit,</span><span class="linebreak"></span>
<span class="line">miraturque interque manus et bracchia versat</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>terribilem cristis galeam flammasque vomentem,</span><span class="linebreak"></span>
<span class="line">fatiferumque ensem, loricam ex aere rigentem,</span><span class="linebreak"></span>
<span class="line">sanguineam, ingentem, qualis cum caerula nubes</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_102_610"><sup class="lineRef">610</sup>egelido <span class="italic">M</span>: et gelido <span class="italic">PR</span>
</li><li class="note text" id="note_LCL064_102_620"><sup class="lineRef">620</sup>vomentem <span class="italic">MR</span>: minantem <span class="italic">P</span>
</li></ul></section></notes></section>