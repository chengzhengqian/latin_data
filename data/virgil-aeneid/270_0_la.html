<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"></span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>Euandri. quem sic Pallas petit ante precatus:</span><span class="linebreak"></span>
<span class="line">“da nunc, Thybri pater, ferro, quod missile libro,</span><span class="linebreak"></span>
<span class="line">fortunam atque viam duri per pectus Halaesi.</span><span class="linebreak"></span>
<span class="line">haec arma exuviasque viri tua quercus habebit.”</span><span class="linebreak"></span>
<span class="line">audiit illa deus; dum texit Imaona Halaesus,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>Arcadio infelix telo dat pectus inermum.</span><span class="linebreak"></span>
<span class="line indent2">At non caede viri tanta perterrita Lausus,</span><span class="linebreak"></span>
<span class="line">pars ingens belli, sinit agmina: primus Abantem</span><span class="linebreak"></span>
<span class="line">oppositum interimit, pugnae nodumque moramque.</span><span class="linebreak"></span>
<span class="line">sternitur Arcadiae proles, sternuntur Etrusci</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>et vos, o Grais imperdita corpora, Teucri.</span><span class="linebreak"></span>
<span class="line">agmina concurrunt ducibusque et viribus aequis;</span><span class="linebreak"></span>
<span class="line">extremi addensent acies nec turba moveri</span><span class="linebreak"></span>
<span class="line">tela manusque sinit. hinc Pallas instat et urget,</span><span class="linebreak"></span>
<span class="line">hinc contra Lausus, nec multum discrepat aetas,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>egregii forma, sed quîs Fortuna negarat</span><span class="linebreak"></span>
<span class="line">in patriam reditus. ipsos concurrere passus</span><span class="linebreak"></span>
<span class="line">haud tamen inter se magni regnator Olympi;</span><span class="linebreak"></span>
<span class="line">mox illos sua fata manent maiore sub hoste.</span><span class="linebreak"></span>
<span class="line indent2">Interea soror alma monet succedere Lauso</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>Turnum, qui volucri curru medium secat agmen.</span><span class="linebreak"></span>
<span class="line">ut vidit socios: “tempus desistere pugnae;</span><span class="linebreak"></span>
<span class="line">solus ego in Pallanta feror, soli mihi Pallas</span><span class="linebreak"></span>
<span class="line">debetur; cuperem ipse parens spectator adesset.”</span><span class="linebreak"></span>
<span class="line">haec ait, et socii cesserunt aequore iussi.</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>at Rutulum abscessu iuvenis tum iussa superba</span><span class="linebreak"></span>
<span class="line">miratus stupet in Turno corpusque per ingens</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_202_432"><sup class="lineRef">432</sup>addensent <span class="italic">P</span>: addensant <span class="italic">MR</span>
</li><li class="note text" id="note_LCL064_202_441"><sup class="lineRef">441</sup>pugnae <span class="italic">MP</span>: pugna <span class="italic">R</span>
</li><li class="note text" id="note_LCL064_202_444"><sup class="lineRef">444</sup>iussi <span class="italic">Aldine ed.</span>: iusso <span class="italic">MPR</span>
</li></ul></section></notes></section>