<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">615</span><span class="br"></span>palantis sequitur paucos iam segnior atque</span><span class="linebreak"></span>
<span class="line">iam minus atque minus successu laetus equorum.</span><span class="linebreak"></span>
<span class="line">attulit huc illi caecis terroribus aura</span><span class="linebreak"></span>
<span class="line">commixtum clamorem, arrectasque impulit auris</span><span class="linebreak"></span>
<span class="line">confusae sonus urbis et inlaetabile murmur.</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>“ei mihi! quid tanto turbantur moenia luctu?</span><span class="linebreak"></span>
<span class="line">quisve ruit tantus diversa clamor ab urbe?”</span><span class="linebreak"></span>
<span class="line">sic ait, adductisque amens subsistit habenis.</span><span class="linebreak"></span>
<span class="line">atque huic, in faciem soror ut conversa Metisci</span><span class="linebreak"></span>
<span class="line">aurigae currumque et equos et lora regebat,</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>talibus occurrit dictis: “hac, Turne, sequamur</span><span class="linebreak"></span>
<span class="line">Troiugenas, qua prima viam victoria pandit;</span><span class="linebreak"></span>
<span class="line">sunt alii qui tecta manu defendere possint.</span><span class="linebreak"></span>
<span class="line">ingruit Aeneas Italis et proelia miscet,</span><span class="linebreak"></span>
<span class="line">et nos saeva manu mittamus funera Teucris.</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>nec numero inferior pugnae neque honore recedes.”</span><span class="linebreak"></span>
<span class="line">Turnus ad haec...:</span><span class="linebreak"></span>
<span class="line">“o soror, et dudum agnovi, cum prima per artem</span><span class="linebreak"></span>
<span class="line">foedera turbasti teque haec in bella dedisti,</span><span class="linebreak"></span>
<span class="line">et nunc nequiquam fallis dea. sed quis Olympo</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>demissam tantos voluit te ferre labores?</span><span class="linebreak"></span>
<span class="line">an fratris miseri letum ut crudele videres?</span><span class="linebreak"></span>
<span class="line">nam quid ago? aut quae iam spondet Fortuna salutem?</span><span class="linebreak"></span>
<span class="line">vidi oculos ante ipse meos me voce vocantem</span><span class="linebreak"></span>
<span class="line">Murranum, quo non superat mihi carior alter,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>oppetere ingentem atque ingenti vulnere victum.</span><span class="linebreak"></span>
<span class="line">occidit infelix ne nostrum dedecus Ufens</span><span class="linebreak"></span>
<span class="line">aspiceret; Teucri potiuntur corpore et armis.</span><span class="linebreak"></span>
<span class="line">exscindine domos (id rebus defuit unum)</span><span class="linebreak"></span>
<span class="line">perpetiar, dextra nec Drancis dicta refellam?</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_344_617"><sup class="lineRef">617</sup>huc χ: hunc <span class="italic">MPR</span>
</li><li class="note text" id="note_LCL064_344_624"><sup class="lineRef">624</sup>regebat <span class="italic">MR:</span> gerebat <span class="italic">P</span>
</li><li class="note text" id="note_LCL064_344_635"><sup class="lineRef">635</sup>tantos... ferre <span class="italic">MP:</span> tantosque...perferre <span class="italic">R</span>
</li><li class="note text" id="note_LCL064_344_641"><sup class="lineRef">641</sup>ne nostrum <span class="italic">MR:</span> nostrum ne <span class="italic">P</span>
</li></ul></section></notes></section>