<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">gloria, qui maneant Itala de gente nepotes,</span><span class="linebreak"></span>
<span class="line">inlustris animas nostrumque in nomen ituras,</span><span class="linebreak"></span>
<span class="line">expediam dictis, et te tua fata docebo.</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>ille, vides, pura iuvenis qui nititur hasta,</span><span class="linebreak"></span>
<span class="line">proxima sorte tenet lucis loca, primus ad auras</span><span class="linebreak"></span>
<span class="line">aetherias Italo commixtus sanguine surget,</span><span class="linebreak"></span>
<span class="line">Silvius, Albanum nomen, tua postuma proles,</span><span class="linebreak"></span>
<span class="line">quem tibi longaevo serum Lavinia coniunx</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>educet silvis regem regumque parentem,</span><span class="linebreak"></span>
<span class="line">unde genus Longa nostrum dominabitur Alba.</span><span class="linebreak"></span>
<span class="line">proximus ille Procas, Troianae gloria gentis,</span><span class="linebreak"></span>
<span class="line">et Capys et Numitor et qui te nomine reddet</span><span class="linebreak"></span>
<span class="line">Silvius Aeneas, pariter pietate vel armis</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>egregius, si umquam regnandam acceperit Albam.</span><span class="linebreak"></span>
<span class="line">qui iuvenes! quantas ostentant, aspice, vires</span><span class="linebreak"></span>
<span class="line">atque umbrata gerunt civili tempora quercu!</span><span class="linebreak"></span>
<span class="line">hi tibi Nomentum et Gabios urbemque Fidenam,</span><span class="linebreak"></span>
<span class="line">hi Collatinas imponent montibus arces,</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Pometios Castrumque Inui Bolamque Coramque;</span><span class="linebreak"></span>
<span class="line">haec tum nomina erunt, nunc sunt sine nomine terrae.</span><span class="linebreak"></span>
<span class="line">quin et avo comitem sese Mavortius addet</span><span class="linebreak"></span>
<span class="line">Romulus, Assaraci quem sanguinis Ilia mater</span><span class="linebreak"></span>
<span class="line">educet. viden, ut geminae stant vertice cristae</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>et pater ipse suo superum iam signat honore?</span><span class="linebreak"></span>
<span class="line">en huius, nate, auspiciis illa incluta Roma</span><span class="linebreak"></span>
<span class="line">imperium terris, animos aequabit Olympo,</span><span class="linebreak"></span>
<span class="line">septemque una sibi muro circumdabit arces,</span><span class="linebreak"></span>
</p></section><notes></notes></section>