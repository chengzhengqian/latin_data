<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">appetii et Veneris violavi vulnere dextram.</span><span class="linebreak"></span>
<span class="line">ne vero, ne me ad talis impellite pugnas.</span><span class="linebreak"></span>
<span class="line">nec mihi cum Teucris ullum post eruta bellum</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>Pergama nec veterum memini laetorve malorum.</span><span class="linebreak"></span>
<span class="line">munera quae patriis ad me portatis ab oris</span><span class="linebreak"></span>
<span class="line">vertite ad Aenean. stetimus tela aspera contra</span><span class="linebreak"></span>
<span class="line">contulimusque manus: experto credite quantus</span><span class="linebreak"></span>
<span class="line">in clipeum adsurgat, quo turbine torqueat hastam.</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>si duo praeterea talis Idaea tulisset</span><span class="linebreak"></span>
<span class="line">terra viros, ultro Inachias venisset ad urbes</span><span class="linebreak"></span>
<span class="line">Dardanus, et versis lugeret Graecia fatis.</span><span class="linebreak"></span>
<span class="line">quidquid apud durae cessatum est moenia Troiae,</span><span class="linebreak"></span>
<span class="line">Hectoris Aeneaeque manu victoria Graium</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>haesit et in decimum vestigia rettulit annum.</span><span class="linebreak"></span>
<span class="line">ambo animis, ambo insignes praestantibus armis,</span><span class="linebreak"></span>
<span class="line">hic pietate prior. coeant in foedera dextrae,</span><span class="linebreak"></span>
<span class="line">qua datur; ast armis concurrant arma cavete.’</span><span class="linebreak"></span>
<span class="line">et responsa simul quae sint, rex optime, regis</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>audisti et quae sit magno sententia bello.”</span><span class="linebreak"></span>
<span class="line indent2">Vix ea legati, variusque per ora cucurrit</span><span class="linebreak"></span>
<span class="line">Ausonidum turbata fremor, ceu saxa morantur</span><span class="linebreak"></span>
<span class="line">cum rapidos amnis, fit clauso gurgite murmur</span><span class="linebreak"></span>
<span class="line">vicinaeque fremunt ripae crepitantibus undis.</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>ut primum placati animi et trepida ora quierunt,</span><span class="linebreak"></span>
<span class="line">praefatus divos solio rex infit ab alto:</span><span class="linebreak"></span>
<span class="line indent2">“Ante equidem summa de re statuisse, Latini,</span><span class="linebreak"></span>
<span class="line">et vellem et fuerat melius, non tempore tali</span><span class="linebreak"></span>
<span class="line">cogere concilium, cum muros adsidet hostis.</span><span class="linebreak"></span>
</p></section><notes></notes></section>