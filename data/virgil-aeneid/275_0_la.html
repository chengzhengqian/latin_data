<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">persequitur, fortemque Numam fulvumque Camertem,</span><span class="linebreak"></span>
<span class="line">magnanimo Volcente satum, ditissimus agri</span><span class="linebreak"></span>
<span class="line">qui fuit Ausonidum et tacitis regnavit Amyclis.</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>Aegaeon qualis, centum cui bracchia dicunt</span><span class="linebreak"></span>
<span class="line">centenasque manus, quinquaginta oribus ignem</span><span class="linebreak"></span>
<span class="line">pectoribusque arsisse, Iovis cum fulmina contra</span><span class="linebreak"></span>
<span class="line">tot paribus streperet clipeis, tot stringeret ensis:</span><span class="linebreak"></span>
<span class="line">sic toto Aeneas desaevit in aequore victor</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>ut semel intepuit mucro. quin ecce Niphaei</span><span class="linebreak"></span>
<span class="line">quadriiugis in equos adversaque pectora tendit.</span><span class="linebreak"></span>
<span class="line">atque illi longe gradientem et dira frementem</span><span class="linebreak"></span>
<span class="line">ut videre, metu versi retroque ruentes</span><span class="linebreak"></span>
<span class="line">effunduntque ducem rapiuntque ad litora currus.</span><span class="linebreak"></span>
<span class="line indent2">
<span class="marginNote left">
<span class="sc">mpr</span>
</span> Interea biiugis infert se Lucagus albis</span><span class="linebreak"></span>
<span class="line"><span class="br"></span><span class="lineNumber">576</span><span class="br"></span>in medios fraterque Liger; sed frater habenis</span><span class="linebreak"></span>
<span class="line">flectit equos, strictum rotat acer Lucagus ensem.</span><span class="linebreak"></span>
<span class="line">haud tulit Aeneas tanto fervore furentis;</span><span class="linebreak"></span>
<span class="line">inruit adversaque ingens apparuit hasta.</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>cui Liger…</span><span class="linebreak"></span>
<span class="line">“non Diomedis equos nec currum cernis Achilli</span><span class="linebreak"></span>
<span class="line">aut Phrygiae campos: nunc belli finis et aevi</span><span class="linebreak"></span>
<span class="line">his dabitur terris.” vesano talia late</span><span class="linebreak"></span>
<span class="line">dicta volant Ligeri. sed non et Troïus heros</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>dicta parat contra, iaculum nam torquet in hostis.</span><span class="linebreak"></span>
<span class="line">Lucagus ut pronus pendens in verbera telo</span><span class="linebreak"></span>
<span class="line">admonuit biiugos, proiecto dum pede laevo</span><span class="linebreak"></span>
<span class="line">aptat se pugnae, subit oras hasta per imas</span><span class="linebreak"></span>
<span class="line">fulgentis clipei, tum laevum perforat inguen;</span><span class="linebreak"></span>
<span class="line"><span class="br"></span><span class="lineNumber">590</span><span class="br"></span>excussus curru moribundus volvitur arvis.</span><span class="linebreak"></span>
<span class="line">quem pius Aeneas dictis adfatur amaris:</span><span class="linebreak"></span>
<span class="line">“Lucage, nulla tuos currus fuga segnis equorum</span><span class="linebreak"></span>
</p></section><notes></notes></section>