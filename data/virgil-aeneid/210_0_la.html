<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">exquiritque auditque virum monumenta priorum.</span><span class="linebreak"></span>
<span class="line">tum rex Euandrus Romanae conditor arcis:</span><span class="linebreak"></span>
<span class="line">“haec nemora indigenae Fauni Nymphaeque tenebant</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>gensque virum truncis et duro robore nata,</span><span class="linebreak"></span>
<span class="line">quîs neque mos neque cultus erat, nec iungere tauros</span><span class="linebreak"></span>
<span class="line">aut componere opes norant aut parcere parto,</span><span class="linebreak"></span>
<span class="line">sed rami atque asper victu venatus alebat.</span><span class="linebreak"></span>
<span class="line">primus ab aetherio venit Saturnus Olympo</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>arma Iovis fugiens et regnis exsul ademptis.</span><span class="linebreak"></span>
<span class="line">is genus indocile ac dispersum montibus altis</span><span class="linebreak"></span>
<span class="line">composuit legesque dedit, Latiumque vocari</span><span class="linebreak"></span>
<span class="line">maluit, his quoniam latuisset tutus in oris.</span><span class="linebreak"></span>
<span class="line">aurea quae perhibent illo sub rege fuere</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>saecula: sic placida populos in pace regebat,</span><span class="linebreak"></span>
<span class="line">deterior donec paulatim ac decolor aetas</span><span class="linebreak"></span>
<span class="line">et belli rabies et amor successit habendi.</span><span class="linebreak"></span>
<span class="line">tum manus Ausonia et gentes venere Sicanae,</span><span class="linebreak"></span>
<span class="line">saepius et nomen posuit Saturnia tellus;</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>tum reges asperque immani corpore Thybris,</span><span class="linebreak"></span>
<span class="line">a quo post Itali fluvium cognomine Thybrim</span><span class="linebreak"></span>
<span class="line">diximus; amisit verum vetus Albula nomen.</span><span class="linebreak"></span>
<span class="line">me pulsum patria pelagique extrema sequentem</span><span class="linebreak"></span>
<span class="line">Fortuna omnipotens et ineluctabile fatum</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>his posuere locis, matrisque egere tremenda</span><span class="linebreak"></span>
<span class="line">Carmentis nymphae monita et deus auctor Apollo.”</span><span class="linebreak"></span>
<span class="line indent2">Vix ea dicta, dehinc progressus monstrat et aram</span><span class="linebreak"></span>
<span class="line">et Carmentalem Romani nomine portam</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_82_338"><sup class="lineRef">338</sup>Romani <span class="italic">MP</span>: Romano <span class="italic">R</span>
</li></ul></section></notes></section>