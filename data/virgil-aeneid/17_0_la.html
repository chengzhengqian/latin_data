<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">miratur, videt Iliacas ex ordine pugnas</span><span class="linebreak"></span>
<span class="line">bellaque iam fama totum vulgata per orbem,</span><span class="linebreak"></span>
<span class="line">Atridas Priamumque et saevum ambobus Achillem.</span><span class="linebreak"></span>
<span class="line">constitit et lacrimans, “quis iam locus,” inquit, “Achate,</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>quae regio in terris nostri non plena laboris?</span><span class="linebreak"></span>
<span class="line">en Priamus! sunt hic etiam sua praemia laudi;</span><span class="linebreak"></span>
<span class="line">sunt lacrimae rerum et mentem mortalia tangunt.</span><span class="linebreak"></span>
<span class="line">solve metus; feret haec aliquam tibi fama salutem.”</span><span class="linebreak"></span>
<span class="line indent2">Sic ait, atque animum pictura pascit inani</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>multa gemens, largoque umectat flumine vultum.</span><span class="linebreak"></span>
<span class="line">namque videbat, uti bellantes Pergama circum</span><span class="linebreak"></span>
<span class="line">hac fugerent Grai, premeret Troiana iuventus,</span><span class="linebreak"></span>
<span class="line">hac Phryges, instaret curru cristatus Achilles.</span><span class="linebreak"></span>
<span class="line">nec procul hinc Rhesi niveis tentoria velis</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>agnoscit lacrimans, primo quae prodita somno</span><span class="linebreak"></span>
<span class="line">Tydides multa vastabat caede cruentus,</span><span class="linebreak"></span>
<span class="line">ardentisque avertit equos in castra, prius quam</span><span class="linebreak"></span>
<span class="line">pabula gustassent Troiae Xanthumque bibissent.</span><span class="linebreak"></span>
<span class="line">parte alia fugiens amissis Troilus armis,</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>infelix puer atque impar congressus Achilli,</span><span class="linebreak"></span>
<span class="line">fertur equis curruque haeret resupinus inani,</span><span class="linebreak"></span>
<span class="line">lora tenens tamen; huic cervixque comaeque trahuntur</span><span class="linebreak"></span>
<span class="line">per terram et versa pulvis inscribitur hasta.</span><span class="linebreak"></span>
<span class="line">interea ad templum non aequae Palladis ibant</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>crinibus Iliades passis peplumque ferebant,</span><span class="linebreak"></span>
<span class="line">suppliciter tristes et tunsae pectora palmis;</span><span class="linebreak"></span>
<span class="line">diva solo fixos oculos aversa tenebat.</span><span class="linebreak"></span>
<span class="line">ter circum Iliacos raptaverat Hectora muros</span><span class="linebreak"></span>
<span class="line">exanimumque auro corpus vendebat Achilles.</span><span class="linebreak"></span>
</p></section><notes></notes></section>