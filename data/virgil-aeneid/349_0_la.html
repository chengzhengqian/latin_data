<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">serpentum spiris ventosasque addidit alas.</span><span class="linebreak"></span>
<span class="line">hae Iovis ad solium saevique in limine regis</span><span class="linebreak"></span>
<span class="line"><span class="br"></span><span class="lineNumber">850</span><span class="br"></span>apparent acuuntque metum mortalibus aegris,</span><span class="linebreak"></span>
<span class="line">si quando letum horrificum morbosque deum rex</span><span class="linebreak"></span>
<span class="line">molitur, meritas aut bello territat urbes.</span><span class="linebreak"></span>
<span class="line">harum unam celerem demisit ab aethere summo</span><span class="linebreak"></span>
<span class="line">Iuppiter inque omen Iuturnae occurrere iussit:</span><span class="linebreak"></span>
<span class="line"><span class="br"></span><span class="lineNumber">855</span><span class="br"></span>illa volat celerique ad terram turbine fertur.</span><span class="linebreak"></span>
<span class="line">non secus ac nervo per nubem impulsa sagitta,</span><span class="linebreak"></span>
<span class="line">armatam saevi Parthus quam felle veneni,</span><span class="linebreak"></span>
<span class="line">Parthus sive Cydon, telum immedicabile, torsit,</span><span class="linebreak"></span>
<span class="line">stridens et celeris incognita transilit umbras:</span><span class="linebreak"></span>
<span class="line"><span class="br"></span><span class="lineNumber">860</span><span class="br"></span>talis se sata Nocte tulit terrasque petivit.</span><span class="linebreak"></span>
<span class="line">postquam acies videt Iliacas atque agmina Turni,</span><span class="linebreak"></span>
<span class="line">alitis in parvae subitam collecta figuram,</span><span class="linebreak"></span>
<span class="line">quae quondam in bustis aut culminibus desertis</span><span class="linebreak"></span>
<span class="line">nocte sedens serum canit importuna per umbras—</span><span class="linebreak"></span>
<span class="line"><span class="br"></span><span class="lineNumber">865</span><span class="br"></span>hanc versa in faciem Turni se pestis ob ora</span><span class="linebreak"></span>
<span class="line">fertque refertque sonans clipeumque everberat alis.</span><span class="linebreak"></span>
<span class="line">illi membra novus solvit formidine torpor,</span><span class="linebreak"></span>
<span class="line">arrectaeque horrore comae et vox faucibus haesit.</span><span class="linebreak"></span>
<span class="line indent2">At procul ut Dirae stridorem agnovit et alas,</span><span class="linebreak"></span>
<span class="line"><span class="br"></span><span class="lineNumber">870</span><span class="br"></span>infelix crinis scindit Iuturna solutos</span><span class="linebreak"></span>
<span class="line">unguibus ora soror foedans et pectora pugnis:</span><span class="linebreak"></span>
<span class="line">“quid nunc te tua, Turne, potest germana iuvare?</span><span class="linebreak"></span>
<span class="line">aut quid iam durae superat mihi? qua tibi lucem</span><span class="linebreak"></span>
<span class="line">arte morer? talin possum me opponere monstro?</span><span class="linebreak"></span>
<span class="line"><span class="br"></span><span class="lineNumber">875</span><span class="br"></span>iam iam linquo acies. ne me terrete timentem,</span><span class="linebreak"></span>
<span class="line">obscenae volucres: alarum verbera nosco</span><span class="linebreak"></span>
<span class="line">letalemque sonum, nec fallunt iussa superba</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_360_865"><sup class="lineRef">865</sup>ob ora <span class="italic">R:</span> adora <span class="italic">P:</span> inob (in M<sup>2</sup>) ora <span class="italic">M</span>
</li><li class="note text" id="note_LCL064_360_868"><sup class="lineRef">868</sup>= 4.280</li><li class="note text" id="note_LCL064_360_871"><sup class="lineRef">871</sup>= 4.673</li></ul></section></notes></section>