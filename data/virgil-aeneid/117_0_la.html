<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">Euryalumque Helymus sequitur; quo deinde sub ipso</span><span class="linebreak"></span>
<span class="line">ecce volat calcemque terit iam calce Diores,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>incumbens umero; spatio et si plura supersint,</span><span class="linebreak"></span>
<span class="line">transeat elapsus prior ambiguumve relinquat.</span><span class="linebreak"></span>
<span class="line">iamque fere spatio extremo fessique sub ipsam</span><span class="linebreak"></span>
<span class="line">finem adventabant, levi cum sanguine Nisus</span><span class="linebreak"></span>
<span class="line">labitur infelix, caesis ut forte iuvencis</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>fusus humum viridisque super madefecerat herbas.</span><span class="linebreak"></span>
<span class="line">hic iuvenis iam victor ovans vestigia presso</span><span class="linebreak"></span>
<span class="line">haud tenuit titubata solo, sed pronus in ipso</span><span class="linebreak"></span>
<span class="line">concidit immundoque fimo sacroque cruore,</span><span class="linebreak"></span>
<span class="line">non tamen Euryali, non ille oblitus amorum:</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>nam sese opposuit Salio per lubrica surgens,</span><span class="linebreak"></span>
<span class="line">ille autem spissa iacuit revolutus harena.</span><span class="linebreak"></span>
<span class="line">emicat Euryalus et munere victor amici</span><span class="linebreak"></span>
<span class="line">prima tenet plausuque volat fremituque secundo.</span><span class="linebreak"></span>
<span class="line">post Helymus subit, et, nunc tertia palma, Diores.</span><span class="linebreak"></span>
<span class="line indent2"><span class="br"></span><span class="lineNumber">340</span><span class="br"></span> Hic totum caveae consessum ingentis et ora</span><span class="linebreak"></span>
<span class="line">prima patrum magnis Salius clamoribus implet,</span><span class="linebreak"></span>
<span class="line">ereptumque dolo reddi sibi poscit honorem.</span><span class="linebreak"></span>
<span class="line">tutatur favor Euryalum lacrimaeque decorae,</span><span class="linebreak"></span>
<span class="line">gratior et pulchro veniens in corpore virtus.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>adiuvat et magna proclamat voce Diores,</span><span class="linebreak"></span>
<span class="line">qui subiit palmae frustraque ad praemia venit</span><span class="linebreak"></span>
<span class="line">ultima, si primi Salio reddentur honores.</span><span class="linebreak"></span>
<span class="line">tum pater Aeneas, “vestra,” inquit, “munera vobis</span><span class="linebreak"></span>
<span class="line">certa manent, pueri, et palmam movet ordine nemo;</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>me liceat casus miserari insontis amici.”</span><span class="linebreak"></span>
<span class="line">sic fatus tergum Gaetuli immane leonis</span><span class="linebreak"></span>
<span class="line">dat Salio, villis onerosum atque unguibus aureis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_494_323"><sup class="lineRef">323</sup>quo <span class="italic">P</span>
<sup>2</sup>
<span class="italic">p</span>: quod <span class="italic">MR</span>: quem <span class="italic">P</span>
</li><li class="note text" id="note_LCL063_494_347"><sup class="lineRef">347</sup>reddentur <span class="italic">P</span>: -antur <span class="italic">MR</span>: -untur <span class="italic">M</span>
<sup>2</sup>
<span class="italic">p</span>
</li><li class="note text" id="note_LCL063_494_350"><sup class="lineRef">350</sup>miserari <span class="italic">Mp</span>: -eri <span class="italic">PR</span>
</li></ul></section></notes></section>