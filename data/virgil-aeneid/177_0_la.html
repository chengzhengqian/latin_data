<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line indent2">Tali intus templo divum patriaque Latinus</span><span class="linebreak"></span>
<span class="line">sede sedens Teucros ad sese in tecta vocavit,</span><span class="linebreak"></span>
<span class="line">atque haec ingressis placido prior edidit ore:</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>“dicite, Dardanidae (neque enim nescimus et urbem</span><span class="linebreak"></span>
<span class="line">et genus, auditique advertitis aequore cursum),</span><span class="linebreak"></span>
<span class="line">quid petitis? quae causa rates aut cuius egentis</span><span class="linebreak"></span>
<span class="line">litus ad Ausonium tot per vada caerula vexit?</span><span class="linebreak"></span>
<span class="line">sive errore viae seu tempestatibus acti,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>qualia multa mari nautae patiuntur in alto,</span><span class="linebreak"></span>
<span class="line">fluminis intrastis ripas portuque sedetis,</span><span class="linebreak"></span>
<span class="line">ne fugite hospitium, neve ignorate Latinos</span><span class="linebreak"></span>
<span class="line">Saturni gentem haud vinclo nec legibus aequam,</span><span class="linebreak"></span>
<span class="line">sponte sua veterisque dei se more tenentem.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>atque equidem memini (fama est obscurior annis)</span><span class="linebreak"></span>
<span class="line">Auruncos ita ferre senes, his ortus ut agris</span><span class="linebreak"></span>
<span class="line">Dardanus Idaeas Phrygiae penetrarit ad urbes</span><span class="linebreak"></span>
<span class="line">Threiciamque Samum, quae nunc Samothracia fertur.</span><span class="linebreak"></span>
<span class="line">hinc illum Corythi Tyrrhena ab sede profectum</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>aurea nunc solio stellantis regia caeli</span><span class="linebreak"></span>
<span class="line">accipit et numerum divorum altaribus auget.”</span><span class="linebreak"></span>
<span class="line indent2">Dixerat, et dicta Ilioneus sic voce secutus:</span><span class="linebreak"></span>
<span class="line">“rex, genus egregium Fauni, nec fluctibus actos</span><span class="linebreak"></span>
<span class="line">atra subegit hiems vestris succedere terris,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>nec sidus regione viae litusve fefellit:</span><span class="linebreak"></span>
<span class="line">consilio hanc omnes animisque volentibus urbem</span><span class="linebreak"></span>
<span class="line">adferimur pulsi regnis, quae maxima quondam</span><span class="linebreak"></span>
<span class="line">extremo veniens sol aspiciebat Olympo.</span><span class="linebreak"></span>
<span class="line">ab Iove principium generis, Iove Dardana pubes</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>gaudet avo, rex ipse Iovis de gente suprema:</span><span class="linebreak"></span>
</p>
<p class="lineGroup">
</p></section><notes><section class="footnotes"><ul><li class="note text" id="note_LCL064_16_207"><sup class="lineRef">207</sup>penetrarit <span class="italic">R</span>: penetravit <span class="italic">FMP</span>
</li></ul></section></notes></section>