<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">aut capere aut captas iam despectare videntur.</span><span class="linebreak"></span>
<span class="line">ut reduces illi ludunt stridentibus alis</span><span class="linebreak"></span>
<span class="line">et coetu cinxere polum cantusque dedere,</span><span class="linebreak"></span>
<span class="line">haud aliter puppesque tuae pubesque tuorum</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>aut portum tenet aut pleno subit ostia velo.</span><span class="linebreak"></span>
<span class="line">perge modo et, qua te ducit via, derige gressum.”</span><span class="linebreak"></span>
<span class="line indent2">Dixit et avertens rosea cervice refulsit,</span><span class="linebreak"></span>
<span class="line">ambrosiaeque comae divinum vertice odorem</span><span class="linebreak"></span>
<span class="line">spiravere; pedes vestis defluxit ad imos,</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>et vera incessu patuit dea. ille ubi matrem</span><span class="linebreak"></span>
<span class="line">agnovit, tali fugientem est voce secutus:</span><span class="linebreak"></span>
<span class="line">“quid natum totiens, crudelis tu quoque, falsis</span><span class="linebreak"></span>
<span class="line">ludis imaginibus? cur dextrae iungere dextram</span><span class="linebreak"></span>
<span class="line">non datur ac veras audire et reddere voces?”</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>talibus incusat gressumque ad moenia tendit.</span><span class="linebreak"></span>
<span class="line">at Venus obscuro gradientis aëre saepsit</span><span class="linebreak"></span>
<span class="line">et multo nebulae circum dea fudit amictu,</span><span class="linebreak"></span>
<span class="line">cernere ne quis eos neu quis contingere posset</span><span class="linebreak"></span>
<span class="line">molirive moram aut veniendi poscere causas.</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>ipsa Paphum sublimis abit sedesque revisit</span><span class="linebreak"></span>
<span class="line">laeta suas, ubi templum illi centumque Sabaeo</span><span class="linebreak"></span>
<span class="line">ture calent arae sertisque recentibus halant.</span><span class="linebreak"></span>
<span class="line indent2">Corripuere viam interea, qua semita monstrat.</span><span class="linebreak"></span>
<span class="line"><span class="marginNote left"><span class="sc">fmpr</span></span> iamque ascendebant collem, qui plurimus urbi</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>imminet adversasque aspectat desuper arces.</span><span class="linebreak"></span>
<span class="line">miratur molem Aeneas, magalia quondam,</span><span class="linebreak"></span>
<span class="line">miratur portas strepitumque et strata viarum.</span><span class="linebreak"></span>
<span class="line">instant ardentes Tyrii, pars ducere muros</span><span class="linebreak"></span>
<span class="line">molirique arcem et manibus subvolvere saxa,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>pars optare locum tecto et concludere sulco;</span><span class="linebreak"></span>
</p>
</section><notes></notes></section>