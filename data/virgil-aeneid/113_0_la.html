<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">attulit ipse viris optatum casus honorem.</span><span class="linebreak"></span>
<span class="line">namque furens animi dum proram ad saxa suburget</span><span class="linebreak"></span>
<span class="line">interior spatioque subit Sergestus iniquo,</span><span class="linebreak"></span>
<span class="line">infelix saxis in procurrentibus haesit.</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>concussae cautes, et acuto in murice remi</span><span class="linebreak"></span>
<span class="line">obnixi crepuere, inlisaque prora pependit.</span><span class="linebreak"></span>
<span class="line">consurgunt nautae et magno clamore morantur</span><span class="linebreak"></span>
<span class="line">ferratasque trudes et acuta cuspide contos</span><span class="linebreak"></span>
<span class="line">expediunt fractosque legunt in gurgite remos.</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>at laetus Mnestheus successuque acrior ipso</span><span class="linebreak"></span>
<span class="line">agmine remorum celeri ventisque vocatis</span><span class="linebreak"></span>
<span class="line">prona petit maria et pelago decurrit aperto.</span><span class="linebreak"></span>
<span class="line">qualis spelunca subito commota columba,</span><span class="linebreak"></span>
<span class="line">cui domus et dulces latebroso in pumice nidi,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>fertur in arva volans plausumque exterrita pinnis</span><span class="linebreak"></span>
<span class="line">dat tecto ingentem, mox aÃ«re lapsa quieto</span><span class="linebreak"></span>
<span class="line">radit iter liquidum celeris neque commovet alas:</span><span class="linebreak"></span>
<span class="line">sic Mnestheus, sic ipsa fuga secat ultima Pristis</span><span class="linebreak"></span>
<span class="line">aequora, sic illam fert impetus ipse volantem.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>et primum in scopulo luctantem deserit alto</span><span class="linebreak"></span>
<span class="line">Sergestum brevibusque vadis frustraque vocantem</span><span class="linebreak"></span>
<span class="line">auxilia et fractis discentem currere remis.</span><span class="linebreak"></span>
<span class="line">inde Gyan ipsamque ingenti mole Chimaeram</span><span class="linebreak"></span>
<span class="line">consequitur; cedit, quoniam spoliata magistro est.</span><span class="linebreak"></span>
<span class="line indent2"><span class="br"></span><span class="lineNumber">225</span><span class="br"></span> Solus iamque ipso superest in fine Cloanthus;</span><span class="linebreak"></span>
<span class="line">quem petit et summis adnixus viribus urget.</span><span class="linebreak"></span>
<span class="line">tum vero ingeminat clamor, cunctique sequentem</span><span class="linebreak"></span>
<span class="line">instigant studiis, resonatque fragoribus aether.</span><span class="linebreak"></span>
<span class="line">hi proprium decus et partum indignantur honorem</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>ni teneant, vitamque volunt pro laude pacisci:</span><span class="linebreak"></span>
<span class="line">hos successus alit; possunt, quia posse videntur.</span><span class="linebreak"></span>
<span class="line">et fors aequatis cepissent praemia rostris,</span><span class="linebreak"></span>
</p>
</section><notes></notes></section>