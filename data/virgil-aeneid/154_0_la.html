<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">ad quae Priamides: “nihil o tibi, amice, relictum;</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>omnia Deiphobo solvisti et funeris umbris.</span><span class="linebreak"></span>
<span class="line">sed me fata mea et scelus exitiale Lacaenae</span><span class="linebreak"></span>
<span class="line">his mersere malis; illa haec monumenta reliquit.</span><span class="linebreak"></span>
<span class="line">namque ut supremam falsa inter gaudia noctem</span><span class="linebreak"></span>
<span class="line">egerimus, nosti; et nimium meminisse necesse est.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>cum fatalis equus saltu super ardua venit</span><span class="linebreak"></span>
<span class="line">Pergama et armatum peditem gravis attulit alvo,</span><span class="linebreak"></span>
<span class="line">illa, chorum simulans, euhantis orgia circum</span><span class="linebreak"></span>
<span class="line">ducebat Phrygias; flammam media ipsa tenebat</span><span class="linebreak"></span>
<span class="line">ingentem et summa Danaos ex arce vocabat.</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>tum me, confectum curis somnoque gravatum,</span><span class="linebreak"></span>
<span class="line">infelix habuit thalamus, pressitque iacentem</span><span class="linebreak"></span>
<span class="line">dulcis et alta quies placidaeque simillima morti.</span><span class="linebreak"></span>
<span class="line">egregia interea coniunx arma omnia tectis</span><span class="linebreak"></span>
<span class="line">emovet, et fidum capiti subduxerat ensem;</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>intra tecta vocat Menelaum et limina pandit,</span><span class="linebreak"></span>
<span class="line">scilicet id magnum sperans fore munus amanti,</span><span class="linebreak"></span>
<span class="line">et famam exstingui veterum sic posse malorum.</span><span class="linebreak"></span>
<span class="line">quid moror? inrumpunt thalamo, comes additus una</span><span class="linebreak"></span>
<span class="line">hortator scelerum Aeolides. di, talia Grais</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>instaurate, pio si poenas ore reposco.</span><span class="linebreak"></span>
<span class="line">sed te qui vivum casus, age fare vicissim,</span><span class="linebreak"></span>
<span class="line">attulerint. pelagine venis erroribus actus</span><span class="linebreak"></span>
<span class="line">an monitu divum? aut quae te fortuna fatigat,</span><span class="linebreak"></span>
<span class="line">ut tristis sine sole domos, loca turbida, adires?”</span><span class="linebreak"></span>
<span class="line indent2"><span class="br"></span><span class="lineNumber">535</span><span class="br"></span> Hac vice sermonum roseis Aurora quadrigis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_568_528"><sup class="lineRef">528</sup>additus <span class="italic">PR</span>: -ur <span class="italic">FM</span>
</li><li class="note text" id="note_LCL063_568_533"><sup class="lineRef">533</sup>aut <span class="italic">Reeve</span>: an <span class="italic">codd.</span>
</li></ul></section></notes></section>