<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">oratur iuveni meque hoc ita ponere sentis,</span><span class="linebreak"></span>
<span class="line">tolle fuga Turnum atque instantibus eripe fatis:</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>hactenus indulsisse vacat. sin altior istis</span><span class="linebreak"></span>
<span class="line">sub precibus venia ulla latet totumque moveri</span><span class="linebreak"></span>
<span class="line">mutarive putas bellum, spes pascis inanis.”</span><span class="linebreak"></span>
<span class="line">et Iuno adlacrimans: “quid si, quae voce gravaris,</span><span class="linebreak"></span>
<span class="line">mente dares atque haec Turno rata vita maneret?</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>nunc manet insontem gravis exitus, aut ego veri</span><span class="linebreak"></span>
<span class="line">vana feror. quod ut o potius formidine falsa</span><span class="linebreak"></span>
<span class="line">ludar, et in melius tua, qui potes, orsa reflectas!”</span><span class="linebreak"></span>
<span class="line indent2">Haec ubi dicta dedit, caelo se protinus alto</span><span class="linebreak"></span>
<span class="line">misit agens hiemem nimbo succincta per auras,</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>Iliacamque aciem et Laurentia castra petivit.</span><span class="linebreak"></span>
<span class="line">tum dea nube cava tenuem sine viribus umbram</span><span class="linebreak"></span>
<span class="line">in faciem Aeneae (visu mirabile monstrum)</span><span class="linebreak"></span>
<span class="line">Dardaniis ornat telis, clipeumque iubasque</span><span class="linebreak"></span>
<span class="line">divini adsimulat capitis, dat inania verba,</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>dat sine mente sonum gressusque effingit euntis,</span><span class="linebreak"></span>
<span class="line">morte obita qualis fama est volitare figuras</span><span class="linebreak"></span>
<span class="line">aut quae sopitos deludunt somnia sensus.</span><span class="linebreak"></span>
<span class="line">at primas laeta ante acies exsultat imago</span><span class="linebreak"></span>
<span class="line">inritatque virum telis et voce lacessit.</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>instat cui Turnus stridentemque eminus hastam</span><span class="linebreak"></span>
<span class="line">conicit; illa dato vertit vestigia tergo.</span><span class="linebreak"></span>
<span class="line">tum vero Aenean aversum ut cedere Turnus</span><span class="linebreak"></span>
<span class="line">credidit atque animo spem turbidus hausit inanem:</span><span class="linebreak"></span>
<span class="line">“quo fugis, Aenea? thalamos ne desere pactos;</span><span class="linebreak"></span>
<span class="line"><span class="br"></span><span class="lineNumber">650</span><span class="br"></span>hac dabitur dextra tellus quaesita per undas.”</span><span class="linebreak"></span>
<span class="line">talia vociferans sequitur strictumque coruscat</span><span class="linebreak"></span>
</p></section><notes></notes></section>