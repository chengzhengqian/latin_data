<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">245</span><span class="br"></span>venatu adsiduo et totum cognovimus amnem.”</span><span class="linebreak"></span>
<span class="line indent2">Hic annis gravis atque animi maturus Aletes:</span><span class="linebreak"></span>
<span class="line">“di patrii, quorum semper sub numine Troia est,</span><span class="linebreak"></span>
<span class="line">non tamen omnino Teucros delere paratis,</span><span class="linebreak"></span>
<span class="line">cum talis animos iuvenum et tam certa tulistis</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>pectora.” sic memorans umeros dextrasque tenebat</span><span class="linebreak"></span>
<span class="line">amborum et vultum lacrimis atque ora rigabat.</span><span class="linebreak"></span>
<span class="line">“quae vobis, quae digna, viri, pro laudibus istis</span><span class="linebreak"></span>
<span class="line">praemia posse rear solvi? pulcherrima primum</span><span class="linebreak"></span>
<span class="line">di moresque dabunt vestri: tum cetera reddet</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>actutum pius Aeneas atque integer aevi</span><span class="linebreak"></span>
<span class="line">Ascanius meriti tanti non immemor umquam.”</span><span class="linebreak"></span>
<span class="line">“immo ego vos, cui sola salus genitore reducto,”</span><span class="linebreak"></span>
<span class="line">excipit Ascanius “per magnos, Nise, penatis</span><span class="linebreak"></span>
<span class="line">Assaracique larem et canae penetralia Vestae</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>obtestor, quaecumque mihi fortuna fidesque est,</span><span class="linebreak"></span>
<span class="line">in vestris pono gremiis. revocate parentem,</span><span class="linebreak"></span>
<span class="line">reddite conspectum; nihil illo triste recepto.</span><span class="linebreak"></span>
<span class="line">bina dabo argento perfecta atque aspera signis</span><span class="linebreak"></span>
<span class="line">pocula, devicta genitor quae cepit Arisba,</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>et tripodas geminos, auri duo magna talenta,</span><span class="linebreak"></span>
<span class="line">cratera antiquum quem dat Sidonia Dido.</span><span class="linebreak"></span>
<span class="line">si vero capere Italiam sceptrisque potiri</span><span class="linebreak"></span>
<span class="line">contigerit victori et praedae dicere sortem,</span><span class="linebreak"></span>
<span class="line">vidisti, quo Turnus equo, quibus ibat in armis</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>aureus; ipsum illum, clipeum cristasque rubentis</span><span class="linebreak"></span>
<span class="line">excipiam sorti, iam nunc tua praemia, Nise.</span><span class="linebreak"></span>
<span class="line">praeterea bis sex genitor lectissima matrum</span><span class="linebreak"></span>
<span class="line">corpora captivosque dabit suaque omnibus arma,</span><span class="linebreak"></span>
<span class="line">insuper his campi quod rex habet ipse Latinus.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_132_274"><sup class="lineRef">274</sup>quod <span class="italic">PR</span>: quos <span class="italic">M</span>
</li></ul></section></notes></section>