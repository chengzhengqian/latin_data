<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">790</span><span class="br"></span>adsistunt contra certamine Martis anheli.</span><span class="linebreak"></span>
<span class="line indent2">Iunonem interea rex omnipotentis Olympi</span><span class="linebreak"></span>
<span class="line">adloquitur fulva pugnas de nube tuentem:</span><span class="linebreak"></span>
<span class="line">“quae iam finis erit, coniunx? quid denique restat?</span><span class="linebreak"></span>
<span class="line">indigetem Aenean scis ipsa et scire fateris</span><span class="linebreak"></span>
<span class="line"><span class="br"></span><span class="lineNumber">795</span><span class="br"></span>deberi caelo fatisque ad sidera tolli.</span><span class="linebreak"></span>
<span class="line">quid struis? aut qua spe gelidis in nubibus haeres?</span><span class="linebreak"></span>
<span class="line">mortalin decuit violari vulnere divum?</span><span class="linebreak"></span>
<span class="line">aut ensem (quid enim sine te Iuturna valeret?)</span><span class="linebreak"></span>
<span class="line">ereptum reddi Turno et vim crescere victis?</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>desine iam tandem precibusque inflectere nostris,</span><span class="linebreak"></span>
<span class="line">ne te tantus edit tacitam dolor et mihi curae</span><span class="linebreak"></span>
<span class="line">saepe tuo dulci tristes ex ore recursent.</span><span class="linebreak"></span>
<span class="line">ventum ad supremum est. terris agitare vel undis</span><span class="linebreak"></span>
<span class="line">Troianos potuisti, infandum accendere bellum,</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>deformare domum et luctu miscere hymenaeos:</span><span class="linebreak"></span>
<span class="line">ulterius temptare veto.” sic Iuppiter orsus;</span><span class="linebreak"></span>
<span class="line">sic dea summisso contra Saturnia vultu:</span><span class="linebreak"></span>
<span class="line indent2">“Ista quidem quia nota mihi tua, magne, voluntas,</span><span class="linebreak"></span>
<span class="line">Iuppiter, et Turnum et terras invita reliqui;</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>nec tu me aëria solam nunc sede videres</span><span class="linebreak"></span>
<span class="line">digna indigna pati, sed flammis cincta sub ipsa</span><span class="linebreak"></span>
<span class="line">starem acie traheremque inimica in proelia Teucros.</span><span class="linebreak"></span>
<span class="line">Iuturnam misero (fateor) succurrere fratri</span><span class="linebreak"></span>
<span class="line">suasi et pro vita maiora audere probavi,</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>non ut tela tamen, non ut contenderet arcum;</span><span class="linebreak"></span>
<span class="line">adiuro Stygii caput implacabile fontis,</span><span class="linebreak"></span>
<span class="line">una superstitio superis quae reddita divis.</span><span class="linebreak"></span>
<span class="line">et nunc cedo equidem pugnasque exosa relinquo.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_356_790"><sup class="lineRef">790</sup>certamine χ: certamina <span class="italic">MP</span>
</li><li class="note text" id="note_LCL064_356_801"><sup class="lineRef">801</sup>edit <span class="italic">P, Diomedes, Servius:</span> edat <span class="italic">M</span>
</li><li class="note text" id="note_LCL064_356_809"><sup class="lineRef">809</sup>reliqui <span class="italic">MP:</span> relinquo (818) P<sup>2</sup>
</li></ul></section></notes></section>