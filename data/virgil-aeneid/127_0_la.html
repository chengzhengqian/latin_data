<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">et tantum superesse maris!” vox omnibus una.</span><span class="linebreak"></span>
<span class="line">urbem orant; taedet pelagi perferre laborem.</span><span class="linebreak"></span>
<span class="line">ergo inter medias sese haud ignara nocendi</span><span class="linebreak"></span>
<span class="line">conicit et faciemque deae vestemque reponit;</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>fit Beroe, Tmarii coniunx longaeva Dorycli,</span><span class="linebreak"></span>
<span class="line">cui genus et quondam nomen natique fuissent,</span><span class="linebreak"></span>
<span class="line">ac sic Dardanidum mediam se matribus infert:</span><span class="linebreak"></span>
<span class="line">“o miserae, quas non manus,” inquit, “Achaica bello</span><span class="linebreak"></span>
<span class="line">traxerit ad letum patriae sub moenibus! o gens</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>infelix, cui te exitio Fortuna reservat?</span><span class="linebreak"></span>
<span class="line">septima post Troiae excidium iam vertitur aestas,</span><span class="linebreak"></span>
<span class="line">cum freta, cum terras omnis, tot inhospita saxa</span><span class="linebreak"></span>
<span class="line">sideraque emensae ferimur, dum per mare magnum</span><span class="linebreak"></span>
<span class="line">Italiam sequimur fugientem et volvimur undis.</span><span class="linebreak"></span>
<span class="line"><span class="br"></span><span class="lineNumber">630</span><span class="br"></span>hic Erycis fines fraterni atque hospes Acestes;</span><span class="linebreak"></span>
<span class="line">quis prohibet muros iacere et dare civibus urbem?</span><span class="linebreak"></span>
<span class="line">o patria et rapti nequiquam ex hoste Penates,</span><span class="linebreak"></span>
<span class="line">nullane iam Troiae dicentur moenia? nusquam</span><span class="linebreak"></span>
<span class="line">Hectoreos amnis, Xanthum et Simoenta, videbo?</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>quin agite et mecum infaustas exurite puppis.</span><span class="linebreak"></span>
<span class="line">nam mihi Cassandrae per somnum vatis imago</span><span class="linebreak"></span>
<span class="line">ardentis dare visa faces: ‘hic quaerite Troiam,</span><span class="linebreak"></span>
<span class="line">hic domus est,’ inquit ‘vobis.’ iam tempus agi res,</span><span class="linebreak"></span>
<span class="line">nec tantis mora prodigiis. en quattuor arae</span><span class="linebreak"></span>
<span class="line"><span class="br"></span><span class="lineNumber">640</span><span class="br"></span>Neptuno; deus ipse faces animumque ministrat.”</span><span class="linebreak"></span>
<span class="line indent2">Haec memorans prima infensum vi corripit ignem</span><span class="linebreak"></span>
<span class="line">sublataque procul dextra conixa coruscat</span><span class="linebreak"></span>
<span class="line">et iacit. arrectae mentes stupefactaque corda</span><span class="linebreak"></span>
<span class="line">Iliadum. hic una e multis, quae maxima natu,</span><span class="linebreak"></span>
<span class="line"><span class="br"></span><span class="lineNumber">645</span><span class="br"></span>Pyrgo, tot Priami natorum regia nutrix:</span><span class="linebreak"></span>
<span class="line">“non Beroe vobis, non haec Rhoeteia, matres,</span><span class="linebreak"></span>
</p>
</section><notes></notes></section>