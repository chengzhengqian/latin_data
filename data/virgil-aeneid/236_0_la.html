<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">275</span><span class="br"></span>te vero, mea quem spatiis propioribus aetas</span><span class="linebreak"></span>
<span class="line">insequitur, venerande puer, iam pectore toto</span><span class="linebreak"></span>
<span class="line">accipio et comitem casus complector in omnis.</span><span class="linebreak"></span>
<span class="line">nulla meis sine te quaeretur gloria rebus:</span><span class="linebreak"></span>
<span class="line">seu pacem seu bella geram, tibi maxima rerum</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>verborumque fides.” contra quem talia fatur</span><span class="linebreak"></span>
<span class="line">Euryalus: “me nulla dies tam fortibus ausis</span><span class="linebreak"></span>
<span class="line">dissimilem arguerit; tantum fortuna secunda</span><span class="linebreak"></span>
<span class="line">haud adversa cadat. sed te super omnia dona</span><span class="linebreak"></span>
<span class="line">unum oro: genetrix Priami de gente vetusta</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>est mihi, quam miseram tenuit non Ilia tellus</span><span class="linebreak"></span>
<span class="line">mecum excedentem, non moenia regis Acestae.</span><span class="linebreak"></span>
<span class="line">hanc ego nunc ignaram huius quodcumque pericli est</span><span class="linebreak"></span>
<span class="line">inque salutatam linquo (nox et tua testis</span><span class="linebreak"></span>
<span class="line">dextera), quod nequeam lacrimas perferre parentis.</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>at tu, oro, solare inopem et succurre relictae.</span><span class="linebreak"></span>
<span class="line">hanc sine me spem ferre tui, audentior ibo</span><span class="linebreak"></span>
<span class="line">in casus omnis.” percussa mente dedere</span><span class="linebreak"></span>
<span class="line">Dardanidae lacrimas, ante omnis pulcher Iulus,</span><span class="linebreak"></span>
<span class="line">atque animum patriae strinxit pietatis imago.</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>tum sic effatur…</span><span class="linebreak"></span>
<span class="line">“sponde digna tuis ingentibus omnia coeptis.</span><span class="linebreak"></span>
<span class="line">namque erit ista mihi genetrix nomenque Creusae</span><span class="linebreak"></span>
<span class="line">solum defuerit, nec partum gratia talem</span><span class="linebreak"></span>
<span class="line">parva manet. casus factum quicumque sequentur,</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>per caput hoc iuro, per quod pater ante solebat:</span><span class="linebreak"></span>
<span class="line">quae tibi polliceor reduci rebusque secundis,</span><span class="linebreak"></span>
<span class="line">haec eadem matrique tuae generique manebunt.”</span><span class="linebreak"></span>
<span class="line">sic ait inlacrimans; umero simul exuit ensem</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_134_283"><sup class="lineRef">283</sup>haud <span class="italic">MPR</span>: aut <span class="italic">M</span>
<sup>2</sup>, <span class="italic">Servius</span>
</li><li class="note text" id="note_LCL064_134_287"><sup class="lineRef">287</sup>est <span class="italic">M</span>
<sup>2</sup>: <span class="italic">om. MPR</span>
</li><li class="note text" id="note_LCL064_134_292"><sup class="lineRef">292</sup>dedere <span class="italic">M</span>: dederunt <span class="italic">PR</span>
</li></ul></section></notes></section>