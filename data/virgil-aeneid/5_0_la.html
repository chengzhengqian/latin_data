<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">terram inter fluctus aperit; furit aestus harenis.</span><span class="linebreak"></span>
<span class="line">tris Notus abreptas in saxa latentia torquet</span><span class="linebreak"></span>
<span class="line">(saxa vocant Itali, mediis quae in fluctibus, Aras,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>dorsum immane mari summo), tris Eurus ab alto</span><span class="linebreak"></span>
<span class="line">in brevia et syrtis urget (miserabile visu)</span><span class="linebreak"></span>
<span class="line">inliditque vadis atque aggere cingit harenae.</span><span class="linebreak"></span>
<span class="line">unam, quae Lycios fidumque vehebat Oronten,</span><span class="linebreak"></span>
<span class="line">ipsius ante oculos ingens a vertice pontus</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>in puppim ferit; excutitur pronusque magister</span><span class="linebreak"></span>
<span class="line">volvitur in caput; ast illam ter fluctus ibidem</span><span class="linebreak"></span>
<span class="line">torquet agens circum et rapidus vorat aequore vertex.</span><span class="linebreak"></span>
<span class="line">apparent rari nantes in gurgite vasto,</span><span class="linebreak"></span>
<span class="line">arma virum tabulaeque et Troïa gaza per undas.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>iam validam Ilionei navem, iam fortis Achatae,</span><span class="linebreak"></span>
<span class="line">et qua vectus Abas, et qua grandaevus Aletes,</span><span class="linebreak"></span>
<span class="line">vicit hiems; laxis laterum compagibus omnes</span><span class="linebreak"></span>
<span class="line">accipiunt inimicum imbrem rimisque fatiscunt.</span><span class="linebreak"></span>
<span class="line indent2">Interea magno misceri murmure pontum</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>emissamque hiemem sensit Neptunus et imis</span><span class="linebreak"></span>
<span class="line">stagna refusa vadis, graviter commotus; et alto</span><span class="linebreak"></span>
<span class="line">prospiciens, summa placidum caput extulit unda.</span><span class="linebreak"></span>
<span class="line">disiectam Aeneae toto videt aequore classem,</span><span class="linebreak"></span>
<span class="line">fluctibus oppressos Troas caelique ruina.</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>nec latuere doli fratrem Iunonis et irae.</span><span class="linebreak"></span>
<span class="line">Eurum ad se Zephyrumque vocat, dehinc talia fatur:</span><span class="linebreak"></span>
<span class="line indent2">“Tantane vos generis tenuit fiducia vestri?</span><span class="linebreak"></span>
<span class="line">iam caelum terramque meo sine numine, venti,</span><span class="linebreak"></span>
<span class="line">miscere et tantas audetis tollere moles?</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quos ego—! sed motos praestat componere fluctus:</span><span class="linebreak"></span>
<span class="line">post mihi non simili poena commissa luetis.</span><span class="linebreak"></span>
</p>
</section><notes></notes></section>