<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">vociferans tumidusque novo praecordia regno</span><span class="linebreak"></span>
<span class="line">ibat et ingentem sese clamore ferebat:</span><span class="linebreak"></span>
<span class="line">“non pudet obsidione iterum valloque teneri,</span><span class="linebreak"></span>
<span class="line">bis capti Phryges, et morti praetendere muros?</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>en qui nostra sibi bello conubia poscunt!</span><span class="linebreak"></span>
<span class="line">quis deus Italiam, quae vos dementia adegit?</span><span class="linebreak"></span>
<span class="line">non hic Atridae nec fandi fictor Ulixes:</span><span class="linebreak"></span>
<span class="line">durum a stirpe genus natos ad flumina primum</span><span class="linebreak"></span>
<span class="line">deferimus saevoque gelu duramus et undis;</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>venatu invigilant pueri silvasque fatigant,</span><span class="linebreak"></span>
<span class="line">flectere ludus equos et spicula tendere cornu;</span><span class="linebreak"></span>
<span class="line">at patiens operum parvoque adsueta iuventus</span><span class="linebreak"></span>
<span class="line">aut rastris terram domat aut quatit oppida bello.</span><span class="linebreak"></span>
<span class="line">omne aevum ferro teritur, versaque iuvencum</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>terga fatigamus hasta, nec tarda senectus</span><span class="linebreak"></span>
<span class="line">debilitat viris animi mutatque vigorem:</span><span class="linebreak"></span>
<span class="line">canitiem galea premimus, semperque recentis</span><span class="linebreak"></span>
<span class="line">comportare iuvat praedas et vivere rapto.</span><span class="linebreak"></span>
<span class="line">vobis picta croco et fulgenti murice vestis,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>desidiae cordi, iuvat indulgere choreis,</span><span class="linebreak"></span>
<span class="line">et tunicae manicas et habent redimicula mitrae.</span><span class="linebreak"></span>
<span class="line">o vere Phrygiae, neque enim Phryges, ite per alta</span><span class="linebreak"></span>
<span class="line">Dindyma, ubi adsuetis biforem dat tibia cantum.</span><span class="linebreak"></span>
<span class="line">tympana vos buxusque vocat Berecyntia Matris</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>Idaeae; sinite arma viris et cedite ferro.”</span><span class="linebreak"></span>
<span class="line indent2">Talia iactantem dictis ac dira canentem</span><span class="linebreak"></span>
<span class="line">non tulit Ascanius, nervoque obversus equino</span><span class="linebreak"></span>
</p></section><notes></notes></section>