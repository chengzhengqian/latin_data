<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">795</span><span class="br"></span>ira dare aut virtus patitur, nec tendere contra</span><span class="linebreak"></span>
<span class="line">ille quidem hoc cupiens potis est per tela virosque.</span><span class="linebreak"></span>
<span class="line">haud aliter retro dubius vestigia Turnus</span><span class="linebreak"></span>
<span class="line">improperata refert et mens exaestuat ira.</span><span class="linebreak"></span>
<span class="line">quin etiam bis tum medios invaserat hostis,</span><span class="linebreak"></span>
<span class="line"><span class="br"></span><span class="lineNumber">800</span><span class="br"></span>bis confusa fuga per muros agmina vertit;</span><span class="linebreak"></span>
<span class="line">sed manus e castris propere coit omnis in unum</span><span class="linebreak"></span>
<span class="line">nec contra viris audet Saturnia Iuno</span><span class="linebreak"></span>
<span class="line">sufficere; a√©riam caelo nam Iuppiter Irim</span><span class="linebreak"></span>
<span class="line">demisit germanae haud mollia iussa ferentem,</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>ni Turnus cedat Teucrorum moenibus altis.</span><span class="linebreak"></span>
<span class="line">ergo nec clipeo iuvenis subsistere tantum</span><span class="linebreak"></span>
<span class="line">nec dextra valet, iniectis sic undique telis</span><span class="linebreak"></span>
<span class="line">obruitur. strepit adsiduo cava tempora circum</span><span class="linebreak"></span>
<span class="line">tinnitu galea et saxis solida aera fatiscunt</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>discussaeque iubae, capiti nec sufficit umbo</span><span class="linebreak"></span>
<span class="line">ictibus; ingeminant hastis et Troes et ipse</span><span class="linebreak"></span>
<span class="line">fulmineus Mnestheus. tum toto corpore sudor</span><span class="linebreak"></span>
<span class="line">liquitur et piceum (nec respirare potestas)</span><span class="linebreak"></span>
<span class="line">flumen agit, fessos quatit aeger anhelitus artus.</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>tum demum praeceps saltu sese omnibus armis</span><span class="linebreak"></span>
<span class="line">in fluvium dedit. ille suo cum gurgite flavo</span><span class="linebreak"></span>
<span class="line">accepit venientem ac mollibus extulit undis</span><span class="linebreak"></span>
<span class="line">et laetum sociis abluta caede remisit.</span><span class="linebreak"></span>
</p>
</section><notes></notes></section>