<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">ergo agite et, divum ducunt qua iussa, sequamur;</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>placemus ventos et Cnosia regna petamus.</span><span class="linebreak"></span>
<span class="line">nec longo distant cursu; modo Iuppiter adsit,</span><span class="linebreak"></span>
<span class="line">tertia lux classem Cretaeis sistet in oris.’</span><span class="linebreak"></span>
<span class="line">sic fatus meritos aris mactavit honores,</span><span class="linebreak"></span>
<span class="line">taurum Neptuno, taurum tibi, pulcher Apollo,</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>nigram Hiemi pecudem, Zephyris felicibus albam.</span><span class="linebreak"></span>
<span class="line indent2">“Fama volat pulsum regnis cessisse paternis</span><span class="linebreak"></span>
<span class="line">Idomenea ducem, desertaque litora Cretae,</span><span class="linebreak"></span>
<span class="line">hoste vacare domum sedesque astare relictas.</span><span class="linebreak"></span>
<span class="line">linquimus Ortygiae portus pelagoque volamus,</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>bacchatamque iugis Naxon viridemque Donysam,</span><span class="linebreak"></span>
<span class="line">Olearon niveamque Paron sparsasque per aequor</span><span class="linebreak"></span>
<span class="line">Cycladas, et crebris legimus freta consita terris.</span><span class="linebreak"></span>
<span class="line">nauticus exoritur vario certamine clamor;</span><span class="linebreak"></span>
<span class="line">hortantur socii, ‘Cretam proavosque petamus.’</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>prosequitur surgens a puppi ventus euntis</span><span class="linebreak"></span>
<span class="line">et tandem antiquis Curetum adlabimur oris.</span><span class="linebreak"></span>
<span class="line">ergo avidus muros optatae molior urbis</span><span class="linebreak"></span>
<span class="line">Pergameamque voco, et laetam cognomine gentem</span><span class="linebreak"></span>
<span class="line">hortor amare focos arcemque attollere tectis.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>iamque fere sicco subductae litore puppes;</span><span class="linebreak"></span>
<span class="line">conubiis arvisque novis operata iuventus;</span><span class="linebreak"></span>
<span class="line">iura domosque dabam: subito cum tabida membris,</span><span class="linebreak"></span>
<span class="line">corrupto caeli tractu, miserandaque venit</span><span class="linebreak"></span>
<span class="line">arboribusque satisque lues et letifer annus.</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>linquebant dulcis animas aut aegra trahebant</span><span class="linebreak"></span>
<span class="line">corpora; tum sterilis exurere Sirius agros;</span><span class="linebreak"></span>
<span class="line">arebant herbae et victum seges aegra negabat.</span><span class="linebreak"></span>
<span class="line">rursus ad oraclum Ortygiae Phoebumque remenso</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_380_123"><sup class="lineRef">123</sup>domum <span class="italic">FP</span>: -os <span class="italic">Ma</span>
</li><li class="note text" id="note_LCL063_380_127"><sup class="lineRef">127</sup>consita χ: -cita <span class="italic">FMPa</span>
</li></ul></section></notes></section>