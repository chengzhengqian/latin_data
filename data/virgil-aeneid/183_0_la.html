<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">perfidus alta petens abducta virgine praedo?</span><span class="linebreak"></span>
<span class="line">an non sic Phrygius penetrat Lacedaemona pastor,</span><span class="linebreak"></span>
<span class="line">Ledaeamque Helenam Troianas vexit ad urbes?</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>quid tua sancta fides? quid cura antiqua tuorum</span><span class="linebreak"></span>
<span class="line">et consanguineo totiens data dextera Turno?</span><span class="linebreak"></span>
<span class="line">si gener externa petitur de gente Latinis,</span><span class="linebreak"></span>
<span class="line">idque sedet, Faunique premunt te iussa parentis,</span><span class="linebreak"></span>
<span class="line">omnem equidem sceptris terram quae libera nostris</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>dissidet externam reor et sic dicere divos.</span><span class="linebreak"></span>
<span class="line">et Turno, si prima domus repetatur origo,</span><span class="linebreak"></span>
<span class="line">Inachus Acrisiusque patres mediaeque Mycenae.”</span><span class="linebreak"></span>
<span class="line indent2">His ubi nequiquam dictis experta Latinum</span><span class="linebreak"></span>
<span class="line">contra stare videt, penitusque in viscera lapsum</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>serpentis furiale malum totamque pererrat,</span><span class="linebreak"></span>
<span class="line">tum vero infelix ingentibus excita monstris</span><span class="linebreak"></span>
<span class="line">immensam sine more furit lymphata per urbem.</span><span class="linebreak"></span>
<span class="line">ceu quondam torto volitans sub verbere turbo,</span><span class="linebreak"></span>
<span class="line">quem pueri magno in gyro vacua atria circum</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>intenti ludo exercent—ille actus habena</span><span class="linebreak"></span>
<span class="line">curvatis fertur spatiis; stupet inscia supra</span><span class="linebreak"></span>
<span class="line">impubesque manus mirata volubile buxum;</span><span class="linebreak"></span>
<span class="line">dant animos plagae: non cursu segnior illo</span><span class="linebreak"></span>
<span class="line">per medias urbes agitur populosque ferocis.</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>quin etiam in silvas, simulato numine Bacchi,</span><span class="linebreak"></span>
<span class="line">maius adorta nefas maioremque orsa furorem</span><span class="linebreak"></span>
<span class="line">evolat et natam frondosis montibus abdit,</span><span class="linebreak"></span>
<span class="line">quo thalamum eripiat Teucris taedasque moretur,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_28_363"><sup class="lineRef">363</sup>an non <span class="italic">M</span>: at non γ<span class="italic">R</span>
</li></ul></section></notes></section>