<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">errabat silva in magna. quam Troïus heros</span><span class="linebreak"></span>
<span class="line">ut primum iuxta stetit agnovitque per umbras</span><span class="linebreak"></span>
<span class="line">obscuram, qualem primo qui surgere mense</span><span class="linebreak"></span>
<span class="line">aut videt aut vidisse putat per nubila lunam,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>demisit lacrimas dulcique adfatus amore est:</span><span class="linebreak"></span>
<span class="line">“infelix Dido, verus mihi nuntius ergo</span><span class="linebreak"></span>
<span class="line">venerat exstinctam, ferroque extrema secutam?</span><span class="linebreak"></span>
<span class="line">funeris heu! tibi causa fui? per sidera iuro,</span><span class="linebreak"></span>
<span class="line">per superos, et si qua fides tellure sub ima est,</span><span class="linebreak"></span>
<span class="line"><span class="br"></span><span class="lineNumber">460</span><span class="br"></span>invitus, regina, tuo de litore cessi.</span><span class="linebreak"></span>
<span class="line">sed me iussa deum, quae nunc has ire per umbras,</span><span class="linebreak"></span>
<span class="line">per loca senta situ cogunt noctemque profundam,</span><span class="linebreak"></span>
<span class="line">imperiis egere suis; nec credere quivi</span><span class="linebreak"></span>
<span class="line">hunc tantum tibi me discessu ferre dolorem.</span><span class="linebreak"></span>
<span class="line"><span class="br"></span><span class="lineNumber">465</span><span class="br"></span>siste gradum teque aspectu ne subtrahe nostro.</span><span class="linebreak"></span>
<span class="line">quem fugis? extremum fato, quod te adloquor, hoc est.”</span><span class="linebreak"></span>
<span class="line">talibus Aeneas ardentem et torva tuentem</span><span class="linebreak"></span>
<span class="line">lenibat dictis animum lacrimasque ciebat.</span><span class="linebreak"></span>
<span class="line">illa solo fixos oculos aversa tenebat</span><span class="linebreak"></span>
<span class="line"><span class="br"></span><span class="lineNumber">470</span><span class="br"></span>nec magis incepto vultum sermone movetur,</span><span class="linebreak"></span>
<span class="line">quam si dura silex aut stet Marpesia cautes.</span><span class="linebreak"></span>
<span class="line">tandem corripuit sese atque inimica refugit</span><span class="linebreak"></span>
<span class="line">in nemus umbriferum, coniunx ubi pristinus illi</span><span class="linebreak"></span>
<span class="line">respondet curis aequatque Sychaeus amorem.</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>nec minus Aeneas, casu percussus iniquo,</span><span class="linebreak"></span>
<span class="line">prosequitur lacrimis longe et miseratur euntem.</span><span class="linebreak"></span>
<span class="line indent2">Inde datum molitur iter. iamque arva tenebant</span><span class="linebreak"></span>
<span class="line">ultima, quae bello clari secreta frequentant.</span><span class="linebreak"></span>
<span class="line">hic illi occurrit Tydeus, hic inclutus armis</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>Parthenopaeus et Adrasti pallentis imago.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_564_475"><sup class="lineRef">475</sup>percussus <span class="italic">R</span>: con- <span class="italic">MR</span> (5.700)</li></ul></section></notes></section>