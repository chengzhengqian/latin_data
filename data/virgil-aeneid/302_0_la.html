<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">deficimus? cur ante tubam tremor occupat artus?</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>multa dies variique labor mutabilis aevi</span><span class="linebreak"></span>
<span class="line">rettulit in melius, multos alterna revisens</span><span class="linebreak"></span>
<span class="line">lusit et in solido rursus Fortuna locavit.</span><span class="linebreak"></span>
<span class="line">non erit auxilio nobis Aetolus et Arpi:</span><span class="linebreak"></span>
<span class="line">at Messapus erit felixque Tolumnius et quos</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>tot populi misere duces, nec parva sequetur</span><span class="linebreak"></span>
<span class="line">gloria delectos Latio et Laurentibus agris.</span><span class="linebreak"></span>
<span class="line">est et Volscorum egregia de gente Camilla</span><span class="linebreak"></span>
<span class="line">agmen agens equitum et florentis aere catervas.</span><span class="linebreak"></span>
<span class="line">quod si me solum Teucri in certamina poscunt</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>idque placet tantumque bonis communibus obsto,</span><span class="linebreak"></span>
<span class="line">non adeo has exosa manus Victoria fugit</span><span class="linebreak"></span>
<span class="line">ut tanta quicquam pro spe temptare recusem.</span><span class="linebreak"></span>
<span class="line">ibo animis contra, vel magnum praest et Achillem</span><span class="linebreak"></span>
<span class="line">factaque Volcani manibus paria induat arma</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>ille licet. vobis animam hanc soceroque Latino</span><span class="linebreak"></span>
<span class="line">Turnus ego, haud ulli veterum virtute secundus,</span><span class="linebreak"></span>
<span class="line">devovi. solum Aeneas vocat? et vocet oro;</span><span class="linebreak"></span>
<span class="line">nec Drances potius, sive est haec ira deorum,</span><span class="linebreak"></span>
<span class="line">morte luat, sive est virtus et gloria, tollat.‚Äù</span><span class="linebreak"></span>
<span class="line indent2"><span class="br"></span><span class="lineNumber">445</span><span class="br"></span>Illi haec inter se dubiis de rebus agebant</span><span class="linebreak"></span>
<span class="line">certantes: castra Aeneas aciemque movebat.</span><span class="linebreak"></span>
<span class="line">nuntius ingenti per regia tecta tumultu</span><span class="linebreak"></span>
<span class="line">ecce ruit magnisque urbem terroribus implet:</span><span class="linebreak"></span>
<span class="line">instructos acie Tiberino a flumine Teucros</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>Tyrrhenamque manum totis descendere campis.</span><span class="linebreak"></span>
<span class="line">extemplo turbati animi concussaque vulgi</span><span class="linebreak"></span>
<span class="line">pectora et arrectae stimulis haud mollibus irae.</span><span class="linebreak"></span>
<span class="line">arma manu trepidi poscunt, fremit arma iuventus,</span><span class="linebreak"></span>
</p>
</section><notes></notes></section>