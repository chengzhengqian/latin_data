<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">535</span><span class="br"></span>corpora multa virum circa seniorque Galaesus,</span><span class="linebreak"></span>
<span class="line">dum paci medium se offert, iustissimus unus</span><span class="linebreak"></span>
<span class="line">qui fuit Ausoniisque olim ditissimus arvis:</span><span class="linebreak"></span>
<span class="line">quinque greges illi balantum, quina redibant</span><span class="linebreak"></span>
<span class="line">armenta, et terram centum vertebat aratris.</span><span class="linebreak"></span>
<span class="line indent2"><span class="br"></span><span class="lineNumber">540</span><span class="br"></span>Atque ea per campos aequo dum Marte geruntur,</span><span class="linebreak"></span>
<span class="line">promissi dea facta potens, ubi sanguine bellum</span><span class="linebreak"></span>
<span class="line">imbuit et primae commisit funera pugnae,</span><span class="linebreak"></span>
<span class="line">deserit Hesperiam et caeli conversa per auras</span><span class="linebreak"></span>
<span class="line">Iunonem victrix adfatur voce superba:</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>“en, perfecta tibi bello discordia tristi;</span><span class="linebreak"></span>
<span class="line">dic in amicitiam coeant et foedera iungant.</span><span class="linebreak"></span>
<span class="line">quandoquidem Ausonio respersi sanguine Teucros,</span><span class="linebreak"></span>
<span class="line">hoc etiam his addam, tua si mihi certa voluntas:</span><span class="linebreak"></span>
<span class="line">finitimas in bella feram rumoribus urbes,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>accendamque animos insani Martis amore</span><span class="linebreak"></span>
<span class="line">undique ut auxilio veniant; spargam arma per agros.”</span><span class="linebreak"></span>
<span class="line">tum contra Iuno: “terrorum et fraudis abunde est:</span><span class="linebreak"></span>
<span class="line">stant belli causae, pugnatur comminus armis,</span><span class="linebreak"></span>
<span class="line">quae fors prima dedit sanguis novus imbuit arma.</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>talia coniugia et talis celebrent hymenaeos</span><span class="linebreak"></span>
<span class="line">egregium Veneris genus et rex ipse Latinus.</span><span class="linebreak"></span>
<span class="line">te super aetherias errare licentius auras</span><span class="linebreak"></span>
<span class="line">haud pater ille velit, summi regnator Olympi.</span><span class="linebreak"></span>
<span class="line">cede locis. ego, si qua super fortuna laborum est,</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>ipsa regam.” talis dederat Saturnia voces;</span><span class="linebreak"></span>
<span class="line">illa autem attollit stridentis anguibus alas</span><span class="linebreak"></span>
<span class="line">Cocytique petit sedem supera ardua linquens.</span><span class="linebreak"></span>
<span class="line">est locus Italiae medio sub montibus altis,</span><span class="linebreak"></span>
<span class="line">nobilis et fama multis memoratus in oris,</span><span class="linebreak"></span>
</p>
<p class="lineGroup">
</p></section><notes><section class="footnotes"><ul><li class="note text" id="note_LCL064_40_543"><sup class="lineRef">543</sup>conversa <span class="italic">M</span>: convexa <span class="italic">M</span>
<sup>2</sup>γ <span class="italic">R</span> (4.451)</li><li class="note text" id="note_LCL064_40_562"><sup class="lineRef">562</sup>supera γ: super <span class="italic">MR</span> (6.787)</li></ul></section></notes></section>