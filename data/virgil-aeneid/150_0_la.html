<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">corpora viva nefas Stygia vectare carina.</span><span class="linebreak"></span>
<span class="line">nec vero Alciden me sum laetatus euntem</span><span class="linebreak"></span>
<span class="line">
<span class="marginNote left">
<span class="sc">fmpr</span>
</span> accepisse lacu nec Thesea Pirithoumque,</span><span class="linebreak"></span>
<span class="line">dis quamquam geniti atque invicti viribus essent.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Tartareum ille manu custodem in vincla petivit,</span><span class="linebreak"></span>
<span class="line">ipsius a solio regis, traxitque trementem;</span><span class="linebreak"></span>
<span class="line">hi dominam Ditis thalamo deducere adorti.”</span><span class="linebreak"></span>
<span class="line">quae contra breviter fata est Amphrysia vates:</span><span class="linebreak"></span>
<span class="line">“nullae hic insidiae tales (absiste moveri),</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>nec vim tela ferunt; licet ingens ianitor antro</span><span class="linebreak"></span>
<span class="line">aeternum latrans exsanguis terreat umbras;</span><span class="linebreak"></span>
<span class="line">casta licet patrui servet Proserpina limen.</span><span class="linebreak"></span>
<span class="line">Troïus Aeneas, pietate insignis et armis,</span><span class="linebreak"></span>
<span class="line">ad genitorem imas Erebi descendit ad umbras.</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>si te nulla movet tantae pietatis imago,</span><span class="linebreak"></span>
<span class="line">at ramum hunc” (aperit ramum, qui veste latebat)</span><span class="linebreak"></span>
<span class="line">“agnoscas.” tumida ex ira tum corda residunt.</span><span class="linebreak"></span>
<span class="line">nec plura his. ille admirans venerabile donum</span><span class="linebreak"></span>
<span class="line">fatalis virgae, longo post tempore visum,</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>caeruleam advertit puppim ripaeque propinquat.</span><span class="linebreak"></span>
<span class="line">inde alias animas, quae per iuga longa sedebant,</span><span class="linebreak"></span>
<span class="line">deturbat laxatque foros; simul accipit alveo</span><span class="linebreak"></span>
<span class="line">ingentem Aeneam. gemuit sub pondere cumba</span><span class="linebreak"></span>
<span class="line">sutilis et multam accepit rimosa paludem.</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>tandem trans fluvium incolumis vatemque virumque</span><span class="linebreak"></span>
<span class="line">informi limo glaucaque exponit in ulva.</span><span class="linebreak"></span>
<span class="line indent2">Cerberus haec ingens latratu regna trifauci</span><span class="linebreak"></span>
<span class="line">personat, adverso recubans immanis in antro.</span><span class="linebreak"></span>
<span class="line">cui vates, horrere videns iam colla colubris,</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>melle soporatam et medicatis frugibus offam</span><span class="linebreak"></span>
<span class="line">obicit. ille fame rabida tria guttura pandens</span><span class="linebreak"></span>
</p>
</section><notes></notes></section>