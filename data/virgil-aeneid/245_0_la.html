<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">
<span class="marginNote left">
<span class="sc">mpr</span>
</span>et flammam adfixit lateri, quae plurima vento</span><span class="linebreak"></span>
<span class="line">corripuit tabulas et postibus haesit adesis.</span><span class="linebreak"></span>
<span class="line">turbati trepidare intus frustraque malorum</span><span class="linebreak"></span>
<span class="line">velle fugam. dum se glomerant retroque residunt</span><span class="linebreak"></span>
<span class="line"><span class="br"></span><span class="lineNumber">540</span><span class="br"></span>in partem quae peste caret, tum pondere turris</span><span class="linebreak"></span>
<span class="line">procubuit subito et caelum tonat omne fragore.</span><span class="linebreak"></span>
<span class="line">semineces ad terram immani mole secuta</span><span class="linebreak"></span>
<span class="line">confixique suis telis et pectora duro</span><span class="linebreak"></span>
<span class="line">transfossi ligno veniunt. vix unus Helenor</span><span class="linebreak"></span>
<span class="line"><span class="br"></span><span class="lineNumber">545</span><span class="br"></span>et Lycus elapsi; quorum primaevus Helenor,</span><span class="linebreak"></span>
<span class="line">Maeonio regi quem serva Licymnia furtim</span><span class="linebreak"></span>
<span class="line">sustulerat vetitisque ad Troiam miserat armis,</span><span class="linebreak"></span>
<span class="line">ense levis nudo parmaque inglorius alba.</span><span class="linebreak"></span>
<span class="line">isque ubi se Turni media inter milia vidit,</span><span class="linebreak"></span>
<span class="line"><span class="br"></span><span class="lineNumber">550</span><span class="br"></span>hinc acies atque hinc acies astare Latinas,</span><span class="linebreak"></span>
<span class="line">ut fera, quae densa venantum saepta corona</span><span class="linebreak"></span>
<span class="line">contra tela furit seseque haud nescia morti</span><span class="linebreak"></span>
<span class="line">inicit et saltu supra venabula fertur—</span><span class="linebreak"></span>
<span class="line">haud aliter iuvenis medios moriturus in hostis</span><span class="linebreak"></span>
<span class="line"><span class="br"></span><span class="lineNumber">555</span><span class="br"></span>inruit et qua tela videt densissima tendit.</span><span class="linebreak"></span>
<span class="line">at pedibus longe melior Lycus inter et hostis</span><span class="linebreak"></span>
<span class="line">inter et arma fuga muros tenet, altaque certat</span><span class="linebreak"></span>
<span class="line">prendere tecta manu sociumque attingere dextras.</span><span class="linebreak"></span>
<span class="line">quem Turnus pariter cursu teloque secutus</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>increpat his victor: “nostrasne evadere, demens,</span><span class="linebreak"></span>
<span class="line">sperasti te posse manus?” simul arripit ipsum</span><span class="linebreak"></span>
<span class="line">pendentem et magna muri cum parte revellit:</span><span class="linebreak"></span>
<span class="line">qualis ubi aut leporem aut candenti corpore cycnum</span><span class="linebreak"></span>
<span class="line">sustulit alta petens pedibus Iovis armiger uncis,</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>quaesitum aut matri multis balatibus agnum</span><span class="linebreak"></span>
</p></section><notes></notes></section>