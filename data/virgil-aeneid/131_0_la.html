<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">iamque vale; torquet medios Nox umida cursus,</span><span class="linebreak"></span>
<span class="line">et me saevus equis Oriens adflavit anhelis.”</span><span class="linebreak"></span>
<span class="line"><span class="br"></span><span class="lineNumber">740</span><span class="br"></span>dixerat et tenuis fugit ceu fumus in auras.</span><span class="linebreak"></span>
<span class="line">Aeneas, “quo deinde ruis? quo proripis?” inquit,</span><span class="linebreak"></span>
<span class="line">“quem fugis? aut quis te nostris complexibus arcet?”</span><span class="linebreak"></span>
<span class="line">haec memorans cinerem et sopitos suscitat ignis,</span><span class="linebreak"></span>
<span class="line">Pergameumque Larem et canae penetralia Vestae</span><span class="linebreak"></span>
<span class="line"><span class="br"></span><span class="lineNumber">745</span><span class="br"></span>farre pio et plena supplex veneratur acerra.</span><span class="linebreak"></span>
<span class="line indent2">Extemplo socios primumque accersit Acesten</span><span class="linebreak"></span>
<span class="line">et Iovis imperium et cari praecepta parentis</span><span class="linebreak"></span>
<span class="line">edocet et quae nunc animo sententia constet.</span><span class="linebreak"></span>
<span class="line">haud mora consiliis, nec iussa recusat Acestes.</span><span class="linebreak"></span>
<span class="line"><span class="br"></span><span class="lineNumber">750</span><span class="br"></span>transcribunt urbi matres populumque volentem</span><span class="linebreak"></span>
<span class="line">deponunt, animos nil magnae laudis egentes.</span><span class="linebreak"></span>
<span class="line">ipsi transtra novant flammisque ambesa reponunt</span><span class="linebreak"></span>
<span class="line">robora navigiis, aptant remosque rudentisque,</span><span class="linebreak"></span>
<span class="line">exigui numero, sed bello vivida virtus.</span><span class="linebreak"></span>
<span class="line"><span class="br"></span><span class="lineNumber">755</span><span class="br"></span>interea Aeneas urbem designat aratro</span><span class="linebreak"></span>
<span class="line">sortiturque domos; hoc Ilium et haec loca Troiam</span><span class="linebreak"></span>
<span class="line">esse iubet, gaudet regno Troianus Acestes</span><span class="linebreak"></span>
<span class="line">indicitque forum et patribus dat iura vocatis.</span><span class="linebreak"></span>
<span class="line">tum vicina astris Erycino in vertice sedes</span><span class="linebreak"></span>
<span class="line"><span class="br"></span><span class="lineNumber">760</span><span class="br"></span>fundatur Veneri Idaliae, tumuloque sacerdos</span><span class="linebreak"></span>
<span class="line">ac lucus late sacer additur Anchiseo.</span><span class="linebreak"></span>
<span class="line indent2">Iamque dies epulata novem gens omnis, et aris</span><span class="linebreak"></span>
<span class="line">factus honos; placidi straverunt aequora venti,</span><span class="linebreak"></span>
<span class="line">creber et adspirans rursus vocat Auster in altum.</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>exoritur procurva ingens per litora fletus;</span><span class="linebreak"></span>
<span class="line">complexi inter se noctemque diemque morantur.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_522_746"><sup class="lineRef">746</sup>accersit <span class="italic">MR</span> (6.119): arcessit <span class="italic">Pm</span>
</li><li class="note text" id="note_LCL063_522_761"><sup class="lineRef">761</sup>additur <span class="italic">MR</span>: -us <span class="italic">P</span>
</li></ul></section></notes></section>