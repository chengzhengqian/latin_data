<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line indent2">Tum Drances idem infensus, quem gloria Turni</span><span class="linebreak"></span>
<span class="line">obliqua invidia stimulisque agitabat amaris,</span><span class="linebreak"></span>
<span class="line">largus opum et lingua melior, sed frigida bello</span><span class="linebreak"></span>
<span class="line">dextera, consiliis habitus non futtilis auctor,</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>seditione potens (genus huic materna superbum</span><span class="linebreak"></span>
<span class="line">nobilitas dabat, incertum de patre ferebat),</span><span class="linebreak"></span>
<span class="line">surgit et his onerat dictis atque aggerat iras:</span><span class="linebreak"></span>
<span class="line indent2">“Rem nulli obscuram nostrae nec vocis egentem</span><span class="linebreak"></span>
<span class="line">consulis, o bone rex: cuncti se scire fatentur</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>quid fortuna ferat populi, sed dicere mussant.</span><span class="linebreak"></span>
<span class="line">det libertatem fandi flatusque remittat,</span><span class="linebreak"></span>
<span class="line">cuius ob auspicium infaustum moresque sinistros</span><span class="linebreak"></span>
<span class="line">(dicam equidem, licet arma mihi mortemque minetur)</span><span class="linebreak"></span>
<span class="line">lumina tot cecidisse ducum totamque videmus</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>consedisse urbem luctu, dum Troïa temptat</span><span class="linebreak"></span>
<span class="line">castra fugae fidens et caelum territat armis.</span><span class="linebreak"></span>
<span class="line">unum etiam donis istis, quae plurima mitti</span><span class="linebreak"></span>
<span class="line">Dardanidis dicique iubes, unum, optime regum,</span><span class="linebreak"></span>
<span class="line">adicias, nec te ullius violentia vincat</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>quin natam egregio genero dignisque hymenaeis</span><span class="linebreak"></span>
<span class="line">des pater, et pacem hanc aeterno foedere iungas.</span><span class="linebreak"></span>
<span class="line">quod si tantus habet mentes et pectora terror,</span><span class="linebreak"></span>
<span class="line">ipsum obtestemur veniamque oremus ab ipso:</span><span class="linebreak"></span>
<span class="line">cedat, ius proprium regi patriaeque remittat.</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>quid miseros totiens in aperta pericula civis</span><span class="linebreak"></span>
<span class="line">proicis, o Latio caput horum et causa malorum?</span><span class="linebreak"></span>
<span class="line">nulla salus bello, pacem te poscimus omnes,</span><span class="linebreak"></span>
<span class="line">Turne, simul pacis solum inviolabile pignus.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_260_338"><sup class="lineRef">338</sup>lingua <span class="italic">MR:</span> linguae <span class="italic">P</span>
</li><li class="note text" id="note_LCL064_260_356"><sup class="lineRef">356</sup>iungas <span class="italic">MP:</span> firmes (330) <span class="italic">R</span>
</li></ul></section></notes></section>