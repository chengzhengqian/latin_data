<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">frenaque bina meus quae nunc habet aurea Pallas.</span><span class="linebreak"></span>
<span class="line">ergo et quam petitis iuncta est mihi foedere dextra,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>et lux cum primum terris se crastina reddet,</span><span class="linebreak"></span>
<span class="line">auxilio laetos dimittam opibusque iuvabo.</span><span class="linebreak"></span>
<span class="line">interea sacra haec, quando huc venistis amici,</span><span class="linebreak"></span>
<span class="line">annua, quae differre nefas, celebrate faventes</span><span class="linebreak"></span>
<span class="line">nobiscum, et iam nunc sociorum adsuescite mensis.”</span><span class="linebreak"></span>
<span class="line indent2"><span class="br"></span><span class="lineNumber">175</span><span class="br"></span>Haec ubi dicta, dapes iubet et sublata reponi</span><span class="linebreak"></span>
<span class="line">pocula gramineoque viros locat ipse sedili,</span><span class="linebreak"></span>
<span class="line">praecipuumque toro et villosi pelle leonis</span><span class="linebreak"></span>
<span class="line">accipit Aenean solioque invitat acerno.</span><span class="linebreak"></span>
<span class="line">tum lecti iuvenes certatim araeque sacerdos</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>viscera tosta ferunt taurorum, onerantque canistris</span><span class="linebreak"></span>
<span class="line">dona laboratae Cereris, Bacchumque ministrant.</span><span class="linebreak"></span>
<span class="line">vescitur Aeneas simul et Troiana iuventus</span><span class="linebreak"></span>
<span class="line">perpetui tergo bovis et lustralibus extis.</span><span class="linebreak"></span>
<span class="line indent2">Postquam exempta fames et amor compressus edendi,</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>rex Euandrus ait: “non haec sollemnia nobis,</span><span class="linebreak"></span>
<span class="line">has ex more dapes, hanc tanti numinis aram</span><span class="linebreak"></span>
<span class="line">vana superstitio veterumque ignara deorum</span><span class="linebreak"></span>
<span class="line">imposuit: saevis, hospes Troiane, periclis</span><span class="linebreak"></span>
<span class="line">servati facimus meritosque novamus honores.</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>iam primum saxis suspensam hanc aspice rupem,</span><span class="linebreak"></span>
<span class="line">disiectae procul ut moles desertaque montis</span><span class="linebreak"></span>
<span class="line">stat domus et scopuli ingentem traxere ruinam.</span><span class="linebreak"></span>
<span class="line">hic spelunca fuit vasto summota recessu,</span><span class="linebreak"></span>
<span class="line">semihominis Caci facies quam dira tenebat</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>solis inaccessam radiis; semperque recenti</span><span class="linebreak"></span>
<span class="line">caede tepebat humus, foribusque adfixa superbis</span><span class="linebreak"></span>
<span class="line">ora virum tristi pendebant pallida tabo.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_72_194"><sup class="lineRef">194</sup>tenebat <span class="italic">M</span>
<sup>2</sup>: tegebat <span class="italic">MPR</span>
</li></ul></section></notes></section>