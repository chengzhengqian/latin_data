<section class="div1 language" lang="la"><header><hgroup><h1>Aeneid</h1></hgroup></header><section class="div2"><p class="lineGroup">
<span class="line">imperium Oceano, famam qui terminet astris,</span><span class="linebreak"></span>
<span class="line">Iulius, a magno demissum nomen Iulo.</span><span class="linebreak"></span>
<span class="line">hunc tu olim caelo, spoliis Orientis onustum,</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>accipies secura; vocabitur hic quoque votis.</span><span class="linebreak"></span>
<span class="line">aspera tum positis mitescent saecula bellis;</span><span class="linebreak"></span>
<span class="line">cana Fides et Vesta, Remo cum fratre Quirinus</span><span class="linebreak"></span>
<span class="line">iura dabunt; dirae ferro et compagibus artis</span><span class="linebreak"></span>
<span class="line">claudentur Belli portae; Furor impius intus</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>saeva sedens super arma et centum vinctus aënis</span><span class="linebreak"></span>
<span class="line">post tergum nodis fremet horridus ore cruento.”</span><span class="linebreak"></span>
<span class="line indent2">Haec ait et Maia genitum demittit ab alto,</span><span class="linebreak"></span>
<span class="line">ut terrae utque novae pateant Karthaginis arces</span><span class="linebreak"></span>
<span class="line">hospitio Teucris, ne fati nescia Dido</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>finibus arceret. volat ille per aëra magnum</span><span class="linebreak"></span>
<span class="line">remigio alarum ac Libyae citus adstitit oris.</span><span class="linebreak"></span>
<span class="line">et iam iussa facit, ponuntque ferocia Poeni</span><span class="linebreak"></span>
<span class="line">corda volente deo; in primis regina quietum</span><span class="linebreak"></span>
<span class="line">accipit in Teucros animum mentemque benignam.</span><span class="linebreak"></span>
<span class="line indent2"><span class="br"></span><span class="lineNumber">305</span><span class="br"></span> At pius Aeneas, per noctem plurima volvens,</span><span class="linebreak"></span>
<span class="line">ut primum lux alma data est, exire locosque</span><span class="linebreak"></span>
<span class="line">explorare novos, quas vento accesserit oras,</span><span class="linebreak"></span>
<span class="line">qui teneant (nam inculta videt), hominesne feraene,</span><span class="linebreak"></span>
<span class="line">quaerere constituit sociisque exacta referre.</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>classem in convexo nemorum sub rupe cavata</span><span class="linebreak"></span>
<span class="line">arboribus clausam circum atque horrentibus umbris</span><span class="linebreak"></span>
<span class="line">occulit; ipse uno graditur comitatus Achate,</span><span class="linebreak"></span>
<span class="line">bina manu lato crispans hastilia ferro.</span><span class="linebreak"></span>
<span class="line">cui mater media sese tulit obvia silva,</span><span class="linebreak"></span>
</p></section><notes></notes></section>