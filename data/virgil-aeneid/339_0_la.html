<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">ocius et subita turbaret clade Latinos.</span><span class="linebreak"></span>
<span class="line">ille ut vestigans diversa per agmina Turnum</span><span class="linebreak"></span>
<span class="line">huc atque huc acies circumtulit, aspicit urbem</span><span class="linebreak"></span>
<span class="line">immunem tanti belli atque impune quietam.</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>continuo pugnae accendit maioris imago:</span><span class="linebreak"></span>
<span class="line">Mnesthea Sergestumque vocat fortemque Serestum</span><span class="linebreak"></span>
<span class="line">ductores, tumulumque capit quo cetera Teucrum</span><span class="linebreak"></span>
<span class="line">concurrit legio, nec scuta aut spicula densi</span><span class="linebreak"></span>
<span class="line">deponunt. celso medius stans aggere fatur:</span><span class="linebreak"></span>
<span class="line"><span class="br"></span><span class="lineNumber">565</span><span class="br"></span>“ne qua meis esto dictis mora, Iuppiter hac stat,</span><span class="linebreak"></span>
<span class="line">neu quis ob inceptum subitum mihi segnior ito.</span><span class="linebreak"></span>
<span class="line">urbem hodie, causam belli, regna ipsa Latini,</span><span class="linebreak"></span>
<span class="line">ni frenum accipere et victi parere fatentur,</span><span class="linebreak"></span>
<span class="line">eruam et aequa solo fumantia culmina ponam.</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>scilicet exspectem libeat dum proelia Turno</span><span class="linebreak"></span>
<span class="line">nostra pati rursusque velit concurrere victus?</span><span class="linebreak"></span>
<span class="line">hoc caput, o cives, haec belli summa nefandi.</span><span class="linebreak"></span>
<span class="line">ferte faces propere foedusque reposcite flammis.”</span><span class="linebreak"></span>
<span class="line">dixerat, atque animis pariter certantibus omnes</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>dant cuneum densaque ad muros mole feruntur;</span><span class="linebreak"></span>
<span class="line">scalae improviso subitusque apparuit ignis.</span><span class="linebreak"></span>
<span class="line">discurrunt alii ad portas primosque trucidant,</span><span class="linebreak"></span>
<span class="line">ferrum alii torquent et obumbrant aethera telis.</span><span class="linebreak"></span>
<span class="line">ipse inter primos dextram sub moenia tendit</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>Aeneas, magnaque incusat voce Latinum</span><span class="linebreak"></span>
<span class="line">testaturque deos iterum se ad proelia cogi,</span><span class="linebreak"></span>
<span class="line">bis iam Italos hostis, haec altera foedera rumpi.</span><span class="linebreak"></span>
<span class="line">exoritur trepidos inter discordia civis:</span><span class="linebreak"></span>
<span class="line">urbem alii reserare iubent et pandere portas</span><span class="linebreak"></span>
<span class="line"><span class="br"></span><span class="lineNumber">585</span><span class="br"></span>Dardanidis ipsumque trahunt in moenia regem;</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_340_561"><sup class="lineRef">561</sup>= 4.288</li><li class="note text" id="note_LCL064_340_582"><sup class="lineRef">582</sup>haec <span class="italic">MPR:</span> haec iam M<sup>2</sup>
</li></ul></section></notes></section>