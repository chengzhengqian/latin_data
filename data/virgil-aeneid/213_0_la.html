<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">ignea rima micans percurrit lumine nimbos;</span><span class="linebreak"></span>
<span class="line">sensit laeta dolis et formae conscia coniunx.</span><span class="linebreak"></span>
<span class="line">tum pater aeterno fatur devinctus amore:</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>“quid causas petis ex alto? fiducia cessit</span><span class="linebreak"></span>
<span class="line">quo tibi, diva, mei? similis si cura fuisset,</span><span class="linebreak"></span>
<span class="line">tum quoque fas nobis Teucros armare fuisset;</span><span class="linebreak"></span>
<span class="line">nec pater omnipotens Troiam nec fata vetabant</span><span class="linebreak"></span>
<span class="line">stare decemque alios Priamum superesse per annos.</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>et nunc, si bellare paras atque haec tibi mens est,</span><span class="linebreak"></span>
<span class="line">quidquid in arte mea possum promittere curae,</span><span class="linebreak"></span>
<span class="line">quod fieri ferro liquidove potest electro,</span><span class="linebreak"></span>
<span class="line">quantum ignes animaeque valent, absiste precando</span><span class="linebreak"></span>
<span class="line">viribus indubitare tuis.” ea verba locutus</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>optatos dedit amplexus placidumque petivit</span><span class="linebreak"></span>
<span class="line">coniugis infusus gremio per membra soporem.</span><span class="linebreak"></span>
<span class="line indent2">Inde ubi prima quies medio iam noctis abactae</span><span class="linebreak"></span>
<span class="line">curriculo expulerat somnum, cum femina primum,</span><span class="linebreak"></span>
<span class="line">cui tolerare colo vitam tenuique Minerva</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>impositum, cinerem et sopitos suscitat ignis</span><span class="linebreak"></span>
<span class="line">noctem addens operi, famulasque ad lumina longo</span><span class="linebreak"></span>
<span class="line">exercet penso, castum ut servare cubile</span><span class="linebreak"></span>
<span class="line">coniugis et possit parvos educere natos:</span><span class="linebreak"></span>
<span class="line">haud secus ignipotens nec tempore segnior illo</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>mollibus e stratis opera ad fabrilia surgit.</span><span class="linebreak"></span>
<span class="line indent2">Insula Sicanium iuxta latus Aeoliamque</span><span class="linebreak"></span>
<span class="line">erigitur Liparen fumantibus ardua saxis,</span><span class="linebreak"></span>
<span class="line">quam subter specus et Cyclopum exesa caminis</span><span class="linebreak"></span>
<span class="line">antra Aetnaea tonant, validique incudibus ictus</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>auditi referunt gemitus, striduntque cavernis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_88_406"><sup class="lineRef">406</sup>infusus <span class="italic">M</span>: infusum <span class="italic">PR</span>
</li><li class="note text" id="note_LCL064_88_420"><sup class="lineRef">420</sup>gemitus <span class="italic">P</span>: gemitum <span class="italic">R</span>: gemitu <span class="italic">M</span>
</li></ul></section></notes></section>