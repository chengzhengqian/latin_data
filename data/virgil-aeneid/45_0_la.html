<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">vidi Hecubam centumque nurus Priamumque per aras</span><span class="linebreak"></span>
<span class="line">sanguine foedantem quos ipse sacraverat ignis.</span><span class="linebreak"></span>
<span class="line">quinquaginta illi thalami, spes tanta nepotum,</span><span class="linebreak"></span>
<span class="line">barbarico postes auro spoliisque superbi</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>procubuere; tenent Danai, qua deficit ignis.</span><span class="linebreak"></span>
<span class="line indent2">“Forsitan et, Priami fuerint quae fata, requiras.</span><span class="linebreak"></span>
<span class="line">urbis uti captae casum convulsaque vidit</span><span class="linebreak"></span>
<span class="line">limina tectorum et medium in penetralibus hostem,</span><span class="linebreak"></span>
<span class="line">arma diu senior desueta trementibus aevo</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>circumdat nequiquam umeris et inutile ferrum</span><span class="linebreak"></span>
<span class="line">cingitur, ac densos fertur moriturus in hostis.</span><span class="linebreak"></span>
<span class="line">aedibus in mediis nudoque sub aetheris axe</span><span class="linebreak"></span>
<span class="line">ingens ara fuit iuxtaque veterrima laurus,</span><span class="linebreak"></span>
<span class="line">incumbens arae atque umbra complexa Penates.</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>hic Hecuba et natae nequiquam altaria circum,</span><span class="linebreak"></span>
<span class="line">praecipites atra ceu tempestate columbae,</span><span class="linebreak"></span>
<span class="line">condensae et divum amplexae simulacra sedebant.</span><span class="linebreak"></span>
<span class="line">ipsum autem sumptis Priamum iuvenalibus armis</span><span class="linebreak"></span>
<span class="line">ut vidit, ‘quae mens tam dira, miserrime coniunx,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>impulit his cingi telis? aut quo ruis?’ inquit.</span><span class="linebreak"></span>
<span class="line">‘non tali auxilio nec defensoribus istis</span><span class="linebreak"></span>
<span class="line">tempus eget; non, si ipse meus nunc adforet Hector.</span><span class="linebreak"></span>
<span class="line">huc tandem concede; haec ara tuebitur omnis,</span><span class="linebreak"></span>
<span class="line">aut moriere simul.’ sic ore effata recepit</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>ad sese et sacra longaevum in sede locavit.</span><span class="linebreak"></span>
<span class="line indent2">“Ecce autem elapsus Pyrrhi de caede Polites,</span><span class="linebreak"></span>
<span class="line">unus natorum Priami, per tela, per hostis,</span><span class="linebreak"></span>
<span class="line">porticibus longis fugit et vacua atria lustrat</span><span class="linebreak"></span>
<span class="line">saucius. illum ardens infesto vulnere Pyrrhus</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>insequitur, iam iamque manu tenet et premit hasta.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_350_503"><sup class="lineRef">503</sup>tanta <span class="italic">Ma</span>: ampla <span class="italic">P</span> (<span class="italic">cf. Propertius</span> 3.22.41)</li></ul></section></notes></section>