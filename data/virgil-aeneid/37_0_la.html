<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">inclusos utero Danaos et pinea furtim</span><span class="linebreak"></span>
<span class="line">laxat claustra Sinon. illos patefactus ad auras</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>reddit equus, laetique cavo se robore promunt</span><span class="linebreak"></span>
<span class="line">Thessandrus Sthenelusque duces et dirus Ulixes,</span><span class="linebreak"></span>
<span class="line">demissum lapsi per funem, Acamasque Thoasque</span><span class="linebreak"></span>
<span class="line">Pelidesque Neoptolemus primusque Machaon</span><span class="linebreak"></span>
<span class="line">et Menelaus et ipse doli fabricator Epeos.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>invadunt urbem somno vinoque sepultam,</span><span class="linebreak"></span>
<span class="line">caeduntur vigiles, portisque patentibus omnis</span><span class="linebreak"></span>
<span class="line">accipiunt socios atque agmina conscia iungunt.</span><span class="linebreak"></span>
<span class="line indent2">“Tempus erat, quo prima quies mortalibus aegris</span><span class="linebreak"></span>
<span class="line">incipit et dono divum gratissima serpit.</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>in somnis, ecce, ante oculos maestissimus Hector</span><span class="linebreak"></span>
<span class="line">visus adesse mihi largosque effundere fletus,</span><span class="linebreak"></span>
<span class="line">raptatus bigis, ut quondam, aterque cruento</span><span class="linebreak"></span>
<span class="line">pulvere perque pedes traiectus lora tumentis.</span><span class="linebreak"></span>
<span class="line">ei mihi, qualis erat! quantum mutatus ab illo</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>Hectore, qui redit exuvias indutus Achilli</span><span class="linebreak"></span>
<span class="line">vel Danaum Phrygios iaculatus puppibus ignis!</span><span class="linebreak"></span>
<span class="line">squalentem barbam et concretos sanguine crinis</span><span class="linebreak"></span>
<span class="line">vulneraque illa gerens, quae circum plurima muros</span><span class="linebreak"></span>
<span class="line">accepit patrios. ultro flens ipse videbar</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>compellare virum et maestas expromere voces:</span><span class="linebreak"></span>
<span class="line">‘o lux Dardaniae, spes o fidissima Teucrum,</span><span class="linebreak"></span>
<span class="line">quae tantae tenuere morae? quibus Hector ab oris</span><span class="linebreak"></span>
<span class="line">exspectate venis? ut te post multa tuorum</span><span class="linebreak"></span>
<span class="line">funera, post varios hominumque urbisque labores</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>defessi aspicimus! quae causa indigna serenos</span><span class="linebreak"></span>
<span class="line">foedavit vultus? aut cur haec vulnera cerno?’</span><span class="linebreak"></span>
<span class="line">ille nihil, nec me quaerentem vana moratur,</span><span class="linebreak"></span>
<span class="line">
<span class="marginNote left">
<span class="sc">fmpv</span>
</span> sed graviter gemitus imo de pectore ducens,</span><span class="linebreak"></span>
<span class="line">‘heu! fuge, nate dea, teque his,’ ait, ‘eripe flammis.</span><span class="linebreak"></span>
</p>
</section><notes></notes></section>