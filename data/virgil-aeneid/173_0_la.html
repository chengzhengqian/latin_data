<section class="div1 language" lang="la"><header><hgroup><h1>Aeneid</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">80</span><span class="br"></span>ipsam, sed populo magnum portendere bellum.</span><span class="linebreak"></span>
<span class="line indent2">At rex sollicitus monstris oracula Fauni,</span><span class="linebreak"></span>
<span class="line">fatidici genitoris, adit lucosque sub alta</span><span class="linebreak"></span>
<span class="line">consulit Albunea, nemorum quae maxima sacro</span><span class="linebreak"></span>
<span class="line">fonte sonat saevamque exhalat opaca mephitim.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>hinc Italae gentes omnisque Oenotria tellus</span><span class="linebreak"></span>
<span class="line">in dubiis responsa petunt; huc dona sacerdos</span><span class="linebreak"></span>
<span class="line">cum tulit et caesarum ovium sub nocte silenti</span><span class="linebreak"></span>
<span class="line">pellibus incubuit stratis somnosque petivit,</span><span class="linebreak"></span>
<span class="line">multa modis simulacra videt volitantia miris</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>et varias audit voces fruiturque deorum</span><span class="linebreak"></span>
<span class="line">conloquio atque imis Acheronta adfatur Avern is.</span><span class="linebreak"></span>
<span class="line">hic et tum pater ipse petens responsa Latinus</span><span class="linebreak"></span>
<span class="line">centum lanigeras mactabat rite bidentis,</span><span class="linebreak"></span>
<span class="line">atque harum effultus tergo stratisque iacebat</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>velleribus: subita ex alto vox reddita luco est:</span><span class="linebreak"></span>
<span class="line">“ne pete conubiis natam sociare Latinis,</span><span class="linebreak"></span>
<span class="line">o mea progenies, thalamis neu crede paratis;</span><span class="linebreak"></span>
<span class="line">externi venient generi, qui sanguine nostrum</span><span class="linebreak"></span>
<span class="line">nomen in astra ferant, quorumque a stirpe nepotes</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>omnia sub pedibus, qua sol utrumque recurrens</span><span class="linebreak"></span>
<span class="line">aspicit Oceanum, vertique regique videbunt.”</span><span class="linebreak"></span>
<span class="line">haec responsa patris Fauni monitusque silenti</span><span class="linebreak"></span>
<span class="line">nocte datos non ipse suo premit ore Latinus,</span><span class="linebreak"></span>
<span class="line">sed circum late volitans iam Fama per urbes</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Ausonias tulerat, cum Laomedontia pubes</span><span class="linebreak"></span>
<span class="line">gramineo ripae religavit ab aggere classem.</span><span class="linebreak"></span>
</p></section><notes></notes></section>