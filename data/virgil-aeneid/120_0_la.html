<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">415</span><span class="br"></span>dum melior vires sanguis dabat, aemula necdum</span><span class="linebreak"></span>
<span class="line">temporibus geminis canebat sparsa senectus.</span><span class="linebreak"></span>
<span class="line">sed si nostra Dares haec Troïus arma recusat,</span><span class="linebreak"></span>
<span class="line">idque pio sedet Aeneae, probat auctor Acestes,</span><span class="linebreak"></span>
<span class="line">aequemus pugnas. Erycis tibi terga remitto</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>(solve metus), et tu Troianos exue caestus.”</span><span class="linebreak"></span>
<span class="line">haec fatus duplicem ex umeris reiecit amictum,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>et magnos membrorum artus, magna ossa lacertosque</span><span class="linebreak"></span>
<span class="line">exuit atque ingens media consistit harena.</span><span class="linebreak"></span>
<span class="line indent2">Tum satus Anchisa caestus pater extulit aequos</span><span class="linebreak"></span>
<span class="line">et paribus palmas amborum innexuit armis.</span><span class="linebreak"></span>
<span class="line">constitit in digitos extemplo arrectus uterque</span><span class="linebreak"></span>
<span class="line">bracchiaque ad superas interritus extulit auras.</span><span class="linebreak"></span>
<span class="line">abduxere retro longe capita ardua ab ictu</span><span class="linebreak"></span>
<span class="line">immiscentque manus manibus pugnamque lacessunt,</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>ille pedum melior motu fretusque iuventa,</span><span class="linebreak"></span>
<span class="line">hic membris et mole valens; sed tarda trementi</span><span class="linebreak"></span>
<span class="line">genua labant, vastos quatit aeger anhelitus artus.</span><span class="linebreak"></span>
<span class="line">multa viri nequiquam inter se vulnera iactant,</span><span class="linebreak"></span>
<span class="line">multa cavo lateri ingeminant et pectora vastos</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>dant sonitus, erratque auris et tempora circum</span><span class="linebreak"></span>
<span class="line">crebra manus, duro crepitant sub vulnere malae.</span><span class="linebreak"></span>
<span class="line">stat gravis Entellus nisuque immotus eodem,</span><span class="linebreak"></span>
<span class="line">corpore tela modo atque oculis vigilantibus exit.</span><span class="linebreak"></span>
<span class="line">ille, velut celsam oppugnat qui molibus urbem</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>aut montana sedet circum castella sub armis,</span><span class="linebreak"></span>
<span class="line">nunc hos, nunc illos aditus omnemque pererrat</span><span class="linebreak"></span>
<span class="line">arte locum et variis adsultibus inritus urget.</span><span class="linebreak"></span>
<span class="line">ostendit dextram insurgens Entellus et alte</span><span class="linebreak"></span>
<span class="line">extulit; ille ictum venientem a vertice velox</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>praevidit celerique elapsus corpore cessit;</span><span class="linebreak"></span>
<span class="line">Entellus vires in ventum effudit et ultro</span><span class="linebreak"></span>
</p>
</section><notes></notes></section>