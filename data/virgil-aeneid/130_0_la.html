<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">magna deum vel quae fatorum posceret ordo),</span><span class="linebreak"></span>
<span class="line">isque his Aenean solatus vocibus infit:</span><span class="linebreak"></span>
<span class="line">“nate dea, quo fata trahunt retrahuntque sequamur;</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>quidquid erit, superanda omnis fortuna ferendo est.</span><span class="linebreak"></span>
<span class="line">est tibi Dardanius divinae stirpis Acestes;</span><span class="linebreak"></span>
<span class="line">hunc cape consiliis socium et coniunge volentem,</span><span class="linebreak"></span>
<span class="line">huic trade, amissis superant qui navibus et quos</span><span class="linebreak"></span>
<span class="line">pertaesum magni incepti rerumque tuarum est;</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>longaevosque senes ac fessas aequore matres</span><span class="linebreak"></span>
<span class="line">et quidquid tecum invalidum metuensque pericli est</span><span class="linebreak"></span>
<span class="line">delige, et his habeant terris sine moenia fessi;</span><span class="linebreak"></span>
<span class="line">urbem appellabunt permisso nomine Acestam.”</span><span class="linebreak"></span>
<span class="line indent2">Talibus incensus dictis senioris amici</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>tum vero in curas animo diducitur omnis.</span><span class="linebreak"></span>
<span class="line">et Nox atra polum bigis subvecta tenebat:</span><span class="linebreak"></span>
<span class="line">visa dehinc caelo facies delapsa parentis</span><span class="linebreak"></span>
<span class="line">Anchisae subito talis effundere voces:</span><span class="linebreak"></span>
<span class="line">“nate, mihi vita quondam, dum vita manebat,</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>care magis, nate, Iliacis exercite fatis,</span><span class="linebreak"></span>
<span class="line">imperio Iovis huc venio, qui classibus ignem</span><span class="linebreak"></span>
<span class="line">depulit, et caelo tandem miseratus ab alto est.</span><span class="linebreak"></span>
<span class="line">consiliis pare, quae nunc pulcherrima Nautes</span><span class="linebreak"></span>
<span class="line">dat senior; lectos iuvenes, fortissima corda,</span><span class="linebreak"></span>
<span class="line"><span class="br"></span><span class="lineNumber">730</span><span class="br"></span>defer in Italiam. gens dura atque aspera cultu</span><span class="linebreak"></span>
<span class="line">debellanda tibi Latio est. Ditis tamen ante</span><span class="linebreak"></span>
<span class="line">infernas accede domos et Averna per alta</span><span class="linebreak"></span>
<span class="line">congressus pete, nate, meos. non me impia namque</span><span class="linebreak"></span>
<span class="line">Tartara habent, tristes umbrae, sed amoena piorum</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>concilia Elysiumque colo. huc casta Sibylla</span><span class="linebreak"></span>
<span class="line">nigrarum multo pecudum te sanguine ducet.</span><span class="linebreak"></span>
<span class="line">tum genus omne tuum et quae dentur moenia disces.</span><span class="linebreak"></span>
</p>
</section><notes></notes></section>