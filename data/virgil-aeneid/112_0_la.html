<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">tum vero exarsit iuveni dolor ossibus ingens,</span><span class="linebreak"></span>
<span class="line">nec lacrimis caruere genae, segnemque Menoeten,</span><span class="linebreak"></span>
<span class="line">oblitus decorisque sui sociumque salutis,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>in mare praecipitem puppi deturbat ab alta;</span><span class="linebreak"></span>
<span class="line">ipse gubernaclo rector subit, ipse magister,</span><span class="linebreak"></span>
<span class="line">hortaturque viros clavumque ad litora torquet.</span><span class="linebreak"></span>
<span class="line">at gravis, ut fundo vix tandem redditus imo est,</span><span class="linebreak"></span>
<span class="line">iam senior madidaque fluens in veste Menoetes</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>summa petit scopuli siccaque in rupe resedit.</span><span class="linebreak"></span>
<span class="line">illum et labentem Teucri et risere natantem</span><span class="linebreak"></span>
<span class="line">et salsos rident revomentem pectore fluctus.</span><span class="linebreak"></span>
<span class="line indent2">Hic laeta extremis spes est accensa duobus,</span><span class="linebreak"></span>
<span class="line">Sergesto Mnestheique, Gyan superare morantem.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>Sergestus capit ante locum scopuloque propinquat,</span><span class="linebreak"></span>
<span class="line">nec tota tamen ille prior praeeunte carina;</span><span class="linebreak"></span>
<span class="line">parte prior, partem rostro premit aemula Pristis.</span><span class="linebreak"></span>
<span class="line">at media socios incedens nave per ipsos</span><span class="linebreak"></span>
<span class="line">hortatur Mnestheus: “nunc, nunc insurgite remis,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Hectorei socii, Troiae quos sorte suprema</span><span class="linebreak"></span>
<span class="line">delegi comites; nunc illas promite vires,</span><span class="linebreak"></span>
<span class="line">nunc animos, quibus in Gaetulis Syrtibus usi</span><span class="linebreak"></span>
<span class="line">Ionioque mari Maleaeque sequacibus undis.</span><span class="linebreak"></span>
<span class="line">non iam prima peto Mnestheus neque vincere certo;</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>quamquam o—sed superent, quibus hoc, Neptune, dedisti—</span><span class="linebreak"></span>
<span class="line">extremos pudeat rediise; hoc vincite, cives,</span><span class="linebreak"></span>
<span class="line">et prohibete nefas.” olli certamine summo</span><span class="linebreak"></span>
<span class="line">procumbunt; vastis tremit ictibus aerea puppis,</span><span class="linebreak"></span>
<span class="line">subtrahiturque solum; tum creber anhelitus artus</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>aridaque ora quatit, sudor fluit undique rivis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_484_184"><sup class="lineRef">184</sup>Mnestheique <span class="italic">Heinsius</span>: -sthique <span class="italic">codd.</span>
</li><li class="note text" id="note_LCL063_484_187"><sup class="lineRef">187</sup>partem <span class="italic">M</span>: -im (<span class="italic">accusative</span>) <span class="italic">PRp</span>
</li></ul></section></notes></section>