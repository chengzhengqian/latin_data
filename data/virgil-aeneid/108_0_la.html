<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">exsequerer strueremque suis altaria donis.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>nunc ultro ad cineres ipsius et ossa parentis</span><span class="linebreak"></span>
<span class="line">(haud equidem sine mente, reor, sine numine divum)</span><span class="linebreak"></span>
<span class="line">adsumus et portus delati intramus amicos.</span><span class="linebreak"></span>
<span class="line">ergo agite et laetum cuncti celebremus honorem;</span><span class="linebreak"></span>
<span class="line">poscamus ventos, atque haec me sacra quotannis</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>urbe velit posita templis sibi ferre dicatis.</span><span class="linebreak"></span>
<span class="line">bina boum vobis Troia generatus Acestes</span><span class="linebreak"></span>
<span class="line">dat numero capita in navis; adhibete Penates</span><span class="linebreak"></span>
<span class="line">et patrios epulis et quos colit hospes Acestes.</span><span class="linebreak"></span>
<span class="line">praeterea, si nona diem mortalibus almum</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>Aurora extulerit radiisque retexerit orbem,</span><span class="linebreak"></span>
<span class="line">prima citae Teucris ponam certamina classis;</span><span class="linebreak"></span>
<span class="line">quique pedum cursu valet, et qui viribus audax</span><span class="linebreak"></span>
<span class="line">aut iaculo incedit melior levibusque sagittis,</span><span class="linebreak"></span>
<span class="line">seu crudo fidit pugnam committere caestu,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>cuncti adsint meritaeque exspectent praemia palmae.</span><span class="linebreak"></span>
<span class="line">ore favete omnes et cingite tempora ramis.”</span><span class="linebreak"></span>
<span class="line indent2">Sic fatus velat materna tempora myrto.</span><span class="linebreak"></span>
<span class="line">
<span class="marginNote left">
<span class="sc">mprv</span>
</span> hoc Helymus facit, hoc aevi maturus Acestes,</span><span class="linebreak"></span>
<span class="line">hoc puer Ascanius, sequitur quos cetera pubes.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>ille e concilio multis cum milibus ibat</span><span class="linebreak"></span>
<span class="line">ad tumulum, magna medius comitante caterva.</span><span class="linebreak"></span>
<span class="line">hic duo rite mero libans carchesia Baccho</span><span class="linebreak"></span>
<span class="line">fundit humi, duo lacte novo, duo sanguine sacro,</span><span class="linebreak"></span>
<span class="line">purpureosque iacit flores ac talia fatur:</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>“salve, sancte parens, iterum; salvete, recepti</span><span class="linebreak"></span>
<span class="line">nequiquam cineres animaeque umbraeque paternae.</span><span class="linebreak"></span>
<span class="line">non licuit finis Italos fataliaque arva</span><span class="linebreak"></span>
<span class="line">nec tecum Ausonium, quicumque est, quaerere Thybrim.”</span><span class="linebreak"></span>
<span class="line">dixerat haec, adytis cum lubricus anguis ab imis</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>septem ingens gyros, septena volumina traxit,</span><span class="linebreak"></span>
</p>
</section><notes></notes></section>