<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">105</span><span class="br"></span>quandoquidem Ausonios coniungi foedere Teucris</span><span class="linebreak"></span>
<span class="line">haud licitum, nec vestra capit discordia finem,</span><span class="linebreak"></span>
<span class="line">quae cuique est fortuna hodie, quam quisque secat spem,</span><span class="linebreak"></span>
<span class="line">Tros Rutulusne fuat, nullo discrimine habebo,</span><span class="linebreak"></span>
<span class="line">seu fatis Italum castra obsidione tenentur</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>sive errore malo Troiae monitisque sinistris.</span><span class="linebreak"></span>
<span class="line">nec Rutulos solvo. sua cuique exorsa laborem</span><span class="linebreak"></span>
<span class="line">fortunamque ferent. rex Iuppiter omnibus idem.</span><span class="linebreak"></span>
<span class="line">fata viam invenient.‚Äù Stygii per flumina fratris,</span><span class="linebreak"></span>
<span class="line">per pice torrentis atraque voragine ripas</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>adnuit et totum nutu tremefecit Olympum.</span><span class="linebreak"></span>
<span class="line">hic finis fandi. solio tum Iuppiter aureo</span><span class="linebreak"></span>
<span class="line">surgit, caelicolae medium quem ad limina ducunt.</span><span class="linebreak"></span>
<span class="line indent2">Interea Rutuli portis circum omnibus instant</span><span class="linebreak"></span>
<span class="line">sternere caede viros et moenia cingere flammis.</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>at legio Aeneadum vallis obsessa tenetur</span><span class="linebreak"></span>
<span class="line">nec spes ulla fugae. miseri stant turribus altis</span><span class="linebreak"></span>
<span class="line">nequiquam et rara muros cinxere corona</span><span class="linebreak"></span>
<span class="line">Asius Imbrasides Hicetaoniusque Thymoetes</span><span class="linebreak"></span>
<span class="line">Assaracique duo et senior cum Castore Thymbris,</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>prima acies; hos germani Sarpedonis ambo</span><span class="linebreak"></span>
<span class="line">et Clarus et Thaemon Lycia comitantur ab alta.</span><span class="linebreak"></span>
<span class="line">fert ingens toto conixus corpore saxum,</span><span class="linebreak"></span>
<span class="line">haud partem exiguam montis, Lyrnesius Acmon,</span><span class="linebreak"></span>
<span class="line">nec Clytio genitore minor nec fratre Menestheo.</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>hi iaculis, illi certant defendere saxis</span><span class="linebreak"></span>
<span class="line">molirique ignem nervoque aptare sagittas.</span><span class="linebreak"></span>
<span class="line">ipse inter medios, Veneris iustissima cura,</span><span class="linebreak"></span>
<span class="line">Dardanius caput, ecce, puer detectus honestum,</span><span class="linebreak"></span>
<span class="line">qualis gemma micat fulvum quae dividit aurum,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_180_126"><sup class="lineRef">126</sup>alta <span class="italic">MR</span>: Ida (12.412) <span class="italic">P</span>
</li></ul></section></notes></section>