<section class="div1 language" lang="la"><header><hgroup><h1>Aeneid</h1></hgroup></header><section class="div2"><p class="lineGroup">
<span class="line">prodidit aut vanae vertere ex hostibus umbrae:</span><span class="linebreak"></span>
<span class="line">ipse rotis saliens iuga deseris.” haec ita fatus</span><span class="linebreak"></span>
<span class="line"><span class="br"></span><span class="lineNumber">595</span><span class="br"></span>arripuit biiugos; frater tendebat inertis</span><span class="linebreak"></span>
<span class="line">infelix palmas curru delapsus eodem:</span><span class="linebreak"></span>
<span class="line">“per te, per qui te talem genuere parentes,</span><span class="linebreak"></span>
<span class="line">vir Troiane, sine hanc animam et miserere precantis.”</span><span class="linebreak"></span>
<span class="line">pluribus oranti Aeneas: “haud talia dudum</span><span class="linebreak"></span>
<span class="line"><span class="br"></span><span class="lineNumber">600</span><span class="br"></span>dicta dabas. morere et fratrem ne desere frater.”</span><span class="linebreak"></span>
<span class="line">tum latebras animae pectus mucrone recludit.</span><span class="linebreak"></span>
<span class="line">talia per campos edebat funera ductor</span><span class="linebreak"></span>
<span class="line">Dardanius torrentis aquae vel turbinis atri</span><span class="linebreak"></span>
<span class="line">more furens. tandem erumpunt et castra relinquunt</span><span class="linebreak"></span>
<span class="line"><span class="br"></span><span class="lineNumber">605</span><span class="br"></span>Ascanius puer et nequiquam obsessa iuventus.</span><span class="linebreak"></span>
<span class="line indent2">Iunonem interea compellat Iuppiter ultro:</span><span class="linebreak"></span>
<span class="line">“o germana mihi atque eadem gratissima coniunx,</span><span class="linebreak"></span>
<span class="line">ut rebare, Venus (nec te sententia fallit)</span><span class="linebreak"></span>
<span class="line">Troianas sustentat opes, non vivida bello</span><span class="linebreak"></span>
<span class="line"><span class="br"></span><span class="lineNumber">610</span><span class="br"></span>dextra viris animusque ferox patiensque pericli.”</span><span class="linebreak"></span>
<span class="line">cui Iuno summissa: “quid, o pulcherrime coniunx,</span><span class="linebreak"></span>
<span class="line">sollicitas aegram et tua tristia iussa timentem?</span><span class="linebreak"></span>
<span class="line">si mihi, quae quondam fuerat quamque esse decebat,</span><span class="linebreak"></span>
<span class="line">vis in amore foret, non hoc mihi namque negares,</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>omnipotens, quin et pugnae subducere Turnum</span><span class="linebreak"></span>
<span class="line">et Dauno possem incolumem servare parenti.</span><span class="linebreak"></span>
<span class="line">nunc pereat Teucrisque pio det sanguine poenas.</span><span class="linebreak"></span>
<span class="line">ille tamen nostra deducit origine nomen</span><span class="linebreak"></span>
<span class="line">Pilumnusque illi quartus pater, et tua larga</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>saepe manu multisque oneravit limina donis.”</span><span class="linebreak"></span>
<span class="line">cui rex aetherii breviter sic fatur Olympi:</span><span class="linebreak"></span>
<span class="line">“si mora praesentis leti tempusque caduco</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_214_612"><sup class="lineRef">612</sup>iussa <span class="italic">M</span>: dicta <span class="italic">PR</span>
</li></ul></section></notes></section>