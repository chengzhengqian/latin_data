<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">760</span><span class="br"></span>Aeneas mortem contra praesensque minatur</span><span class="linebreak"></span>
<span class="line">exitium, si quisquam adeat, terretque trementis</span><span class="linebreak"></span>
<span class="line">excisurum urbem minitans et saucius instat.</span><span class="linebreak"></span>
<span class="line">quinque orbis explent cursu totidemque retexunt</span><span class="linebreak"></span>
<span class="line">huc illuc; neque enim levia aut ludicra petuntur</span><span class="linebreak"></span>
<span class="line"><span class="br"></span><span class="lineNumber">765</span><span class="br"></span>praemia, sed Turni de vita et sanguine certant.</span><span class="linebreak"></span>
<span class="line indent2">Forte sacer Fauno foliis oleaster amaris</span><span class="linebreak"></span>
<span class="line">hic steterat, nautis olim venerabile lignum,</span><span class="linebreak"></span>
<span class="line">servati ex undis ubi figere dona solebant</span><span class="linebreak"></span>
<span class="line">Laurenti divo et votas suspendere vestis;</span><span class="linebreak"></span>
<span class="line"><span class="br"></span><span class="lineNumber">770</span><span class="br"></span>sed stirpem Teucri nullo discrimine sacrum</span><span class="linebreak"></span>
<span class="line">sustulerant, puro ut possent concurrere campo.</span><span class="linebreak"></span>
<span class="line">hic hasta Aeneae stabat, huc impetus illam</span><span class="linebreak"></span>
<span class="line">detulerat fixam et lenta radice tenebat.</span><span class="linebreak"></span>
<span class="line">incubuit voluitque manu convellere ferrum</span><span class="linebreak"></span>
<span class="line"><span class="br"></span><span class="lineNumber">775</span><span class="br"></span>Dardanides, teloque sequi quem prendere cursu</span><span class="linebreak"></span>
<span class="line">non poterat. tum vero amens formidine Turnus</span><span class="linebreak"></span>
<span class="line">“Faune, precor, miserere” inquit “tuque optima ferrum</span><span class="linebreak"></span>
<span class="line">Terra tene, colui vestros si semper honores,</span><span class="linebreak"></span>
<span class="line">quos contra Aeneadae bello fecere profanos.”</span><span class="linebreak"></span>
<span class="line"><span class="br"></span><span class="lineNumber">780</span><span class="br"></span>dixit, opemque dei non cassa in vota vocavit.</span><span class="linebreak"></span>
<span class="line">namque diu luctans lentoque in stirpe moratus</span><span class="linebreak"></span>
<span class="line">viribus haud ullis valuit discludere morsus</span><span class="linebreak"></span>
<span class="line">roboris Aeneas. dum nititur acer et instat,</span><span class="linebreak"></span>
<span class="line">rursus in aurigae faciem mutata Metisci</span><span class="linebreak"></span>
<span class="line"><span class="br"></span><span class="lineNumber">785</span><span class="br"></span>procurrit fratrique ensem dea Daunia reddit.</span><span class="linebreak"></span>
<span class="line">quod Venus audaci nymphae indignata licere</span><span class="linebreak"></span>
<span class="line">accessit telumque alta ab radice revellit.</span><span class="linebreak"></span>
<span class="line">olli sublimes armis animisque refecti,</span><span class="linebreak"></span>
<span class="line">hic gladio fidens, hic acer et arduus hasta,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_354_784"><sup class="lineRef">784</sup>mutata <span class="italic">M:</span> conversa (623) <span class="italic">P</span>
</li></ul></section></notes></section>