<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">ipsa subit manibusque undantis flectit habenas</span><span class="linebreak"></span>
<span class="line">cuncta gerens, vocemque et corpus et arma Metisci.</span><span class="linebreak"></span>
<span class="line">nigra velut magnas domini cum divitis aedes</span><span class="linebreak"></span>
<span class="line">pervolat et pennis alta atria lustrat hirundo</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>pabula parva legens nidisque loquacibus escas,</span><span class="linebreak"></span>
<span class="line">et nunc porticibus vacuis, nunc umida circum</span><span class="linebreak"></span>
<span class="line">stagna sonat: similis medios Iuturna per hostis</span><span class="linebreak"></span>
<span class="line">fertur equis rapidoque volans obit omnia curru,</span><span class="linebreak"></span>
<span class="line">iamque hic germanum iamque hic ostentat ovantem</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>nec conferre manum patitur, volat avia longe.</span><span class="linebreak"></span>
<span class="line">haud minus Aeneas tortos legit obvius orbis,</span><span class="linebreak"></span>
<span class="line">vestigatque virum et disiecta per agmina magna</span><span class="linebreak"></span>
<span class="line">voce vocat. quotiens oculos coniecit in hostem</span><span class="linebreak"></span>
<span class="line">alipedumque fugam cursu temptavit equorum,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>aversos totiens currus Iuturna retorsit.</span><span class="linebreak"></span>
<span class="line">heu, quid agat? vario nequiquam fluctuat aestu,</span><span class="linebreak"></span>
<span class="line">diversaeque vocant animum in contraria curae.</span><span class="linebreak"></span>
<span class="line">huic Messapus, uti laeva duo forte gerebat</span><span class="linebreak"></span>
<span class="line">lenta, levis cursu, praefixa hastilia ferro,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>horum unum certo contorquens derigit ictu.</span><span class="linebreak"></span>
<span class="line">substitit Aeneas et se collegit in arma</span><span class="linebreak"></span>
<span class="line">poplite subsidens; apicem tamen incita summum</span><span class="linebreak"></span>
<span class="line">hasta tulit summasque excussit vertice cristas.</span><span class="linebreak"></span>
<span class="line">tum vero adsurgunt irae, insidiisque subactus,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>diversos ubi sensit equos currumque referri,</span><span class="linebreak"></span>
<span class="line">multa Iovem et laesi testatus foederis aras</span><span class="linebreak"></span>
<span class="line">iam tandem invadit medios et Marte secundo</span><span class="linebreak"></span>
<span class="line">terribilis saevam nullo discrimine caedem</span><span class="linebreak"></span>
<span class="line">suscitat, irarumque omnis effundit habenas.</span><span class="linebreak"></span>
<span class="line indent2"><span class="br"></span><span class="lineNumber">500</span><span class="br"></span>Quis mihi nunc tot acerba deus, quis carmine caedes</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_334_495"><sup class="lineRef">495</sup>sensit <span class="italic">PRV:</span> sentit <span class="italic">M</span>
</li><li class="note text" id="note_LCL064_334_496"><sup class="lineRef">496</sup>testatus <span class="italic">MV:</span> testatur <span class="italic">PR</span>
</li></ul></section></notes></section>