<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">inde aliud super atque aliud figitque volatque</span><span class="linebreak"></span>
<span class="line">ingenti gyro, sed sustinet aureus umbo.</span><span class="linebreak"></span>
<span class="line"><span class="br"></span><span class="lineNumber">885</span><span class="br"></span>ter circum astantem laevos equitavit in orbis</span><span class="linebreak"></span>
<span class="line">tela manu iaciens, ter secum Troïus heros</span><span class="linebreak"></span>
<span class="line">immanem aerato circumfert tegmine silvam.</span><span class="linebreak"></span>
<span class="line">inde ubi tot traxisse moras, tot spicula taedet</span><span class="linebreak"></span>
<span class="line">vellere, et urgetur pugna congressus iniqua,</span><span class="linebreak"></span>
<span class="line"><span class="br"></span><span class="lineNumber">890</span><span class="br"></span>multa movens animo iam tandem erumpit et inter</span><span class="linebreak"></span>
<span class="line">bellatoris equi cava tempora conicit hastam.</span><span class="linebreak"></span>
<span class="line">tollit se arrectum quadripes et calcibus auras</span><span class="linebreak"></span>
<span class="line">verberat, effusumque equitem super ipse secutus</span><span class="linebreak"></span>
<span class="line">implicat eiectoque incumbit cernuus armo.</span><span class="linebreak"></span>
<span class="line"><span class="br"></span><span class="lineNumber">895</span><span class="br"></span>clamore incendunt caelum Troesque Latinique.</span><span class="linebreak"></span>
<span class="line">advolat Aeneas vaginaque eripit ensem</span><span class="linebreak"></span>
<span class="line">et super haec: “ubi nunc Mezentius acer et illa</span><span class="linebreak"></span>
<span class="line">effera vis animi?” contra Tyrrhenus, ut auras</span><span class="linebreak"></span>
<span class="line">suspiciens hausit caelum mentemque recepit:</span><span class="linebreak"></span>
<span class="line"><span class="br"></span><span class="lineNumber">900</span><span class="br"></span>“hostis amare, quid increpitas mortemque minaris?</span><span class="linebreak"></span>
<span class="line">nullum in caede nefas, nec sic ad proelia veni,</span><span class="linebreak"></span>
<span class="line">nec tecum meus haec pepigit mihi foedera Lausus.</span><span class="linebreak"></span>
<span class="line">unum hoc per si qua est victis venia hostibus oro:</span><span class="linebreak"></span>
<span class="line">corpus humo patiare tegi. scio acerba meorum</span><span class="linebreak"></span>
<span class="line"><span class="br"></span><span class="lineNumber">905</span><span class="br"></span>circumstare odia: hunc, oro, defende furorem</span><span class="linebreak"></span>
<span class="line">et me consortem nati concede sepulcro.”</span><span class="linebreak"></span>
<span class="line">haec loquitur, iuguloque haud inscius accipit ensem</span><span class="linebreak"></span>
<span class="line">undantique animam diffundit in arma cruore.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_234_883"><sup class="lineRef">883</sup>figitque <span class="italic">R</span>: fugitque <span class="italic">MP</span>
</li></ul></section></notes></section>