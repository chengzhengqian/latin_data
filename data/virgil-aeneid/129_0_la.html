<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">diffugiunt silvasque et sicubi concava furtim</span><span class="linebreak"></span>
<span class="line">saxa petunt; piget incepti lucisque, suosque</span><span class="linebreak"></span>
<span class="line">mutatae agnoscunt, excussaque pectore Iuno est.</span><span class="linebreak"></span>
<span class="line indent2"><span class="br"></span><span class="lineNumber">680</span><span class="br"></span> Sed non idcirco flamma atque incendia vires</span><span class="linebreak"></span>
<span class="line">indomitas posuere; udo sub robore vivit</span><span class="linebreak"></span>
<span class="line">stuppa vomens tardum fumum, lentusque carinas</span><span class="linebreak"></span>
<span class="line">est vapor, et toto descendit corpore pestis,</span><span class="linebreak"></span>
<span class="line">nec vires heroum infusaque flumina prosunt.</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>tum pius Aeneas umeris abscindere vestem</span><span class="linebreak"></span>
<span class="line">auxilioque vocare deos et tendere palmas:</span><span class="linebreak"></span>
<span class="line">“Iuppiter omnipotens, si nondum exosus ad unum</span><span class="linebreak"></span>
<span class="line">Troianos, si quid pietas antiqua labores</span><span class="linebreak"></span>
<span class="line">respicit humanos, da flammam evadere classi</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>nunc, pater, et tenuis Teucrum res eripe leto;</span><span class="linebreak"></span>
<span class="line">vel tu, quod superest, infesto fulmine morti,</span><span class="linebreak"></span>
<span class="line">si mereor, demitte tuaque hic obrue dextra.”</span><span class="linebreak"></span>
<span class="line">vix haec ediderat, cum effusis imbribus atra</span><span class="linebreak"></span>
<span class="line">tempestas sine more furit tonitruque tremescunt</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>ardua terrarum et campi; ruit aethere toto</span><span class="linebreak"></span>
<span class="line">turbidus imber aqua densisque nigerrimus Austris,</span><span class="linebreak"></span>
<span class="line">implenturque super puppes, semusta madescunt</span><span class="linebreak"></span>
<span class="line">robora, restinctus donec vapor omnis et omnes,</span><span class="linebreak"></span>
<span class="line">quattuor amissis, servatae a peste carinae.</span><span class="linebreak"></span>
<span class="line indent2"><span class="br"></span><span class="lineNumber">700</span><span class="br"></span> At pater Aeneas, casu concussus acerbo,</span><span class="linebreak"></span>
<span class="line">nunc huc ingentis, nunc illuc pectore curas</span><span class="linebreak"></span>
<span class="line">mutabat versans, Siculisne resideret arvis,</span><span class="linebreak"></span>
<span class="line">oblitus fatorum, Italasne capesseret oras.</span><span class="linebreak"></span>
<span class="line">tum senior Nautes, unum Tritonia Pallas</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>quem docuit multaque insignem reddidit arte,</span><span class="linebreak"></span>
<span class="line">(haec responsa dabat, vel quae portenderet ira</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_518_680"><sup class="lineRef">680</sup>flamma <span class="italic">P</span>: -ae <span class="italic">Rp</span>: -am <span class="italic">M</span>
</li></ul></section></notes></section>