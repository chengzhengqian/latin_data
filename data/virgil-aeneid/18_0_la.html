<section class="div1 language" lang="la"><header><hgroup><h1>Aeneid</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">485</span><span class="br"></span>tum vero ingentem gemitum dat pectore ab imo,</span><span class="linebreak"></span>
<span class="line">ut spolia, ut currus, utque ipsum corpus amici</span><span class="linebreak"></span>
<span class="line">tendentemque manus Priamum conspexit inermis.</span><span class="linebreak"></span>
<span class="line">se quoque principibus permixtum agnovit Achivis,</span><span class="linebreak"></span>
<span class="line">Eoasque acies et nigri Memnonis arma.</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>ducit Amazonidum lunatis agmina peltis</span><span class="linebreak"></span>
<span class="line">Penthesilea furens mediisque in milibus ardet,</span><span class="linebreak"></span>
<span class="line">aurea subnectens exsertae cingula mammae,</span><span class="linebreak"></span>
<span class="line">bellatrix, audetque viris concurrere virgo.</span><span class="linebreak"></span>
<span class="line indent2">Haec dum Dardanio Aeneae miranda videntur,</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>dum stupet obtutuque haeret defixus in uno,</span><span class="linebreak"></span>
<span class="line">regina ad templum, forma pulcherrima Dido,</span><span class="linebreak"></span>
<span class="line">incessit, magna iuvenum stipante caterva.</span><span class="linebreak"></span>
<span class="line">qualis in Eurotae ripis aut per iuga Cynthi</span><span class="linebreak"></span>
<span class="line">exercet Diana choros, quam mille secutae</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>hinc atque hinc glomerantur Oreades; illa pharetram</span><span class="linebreak"></span>
<span class="line">fert umero gradiensque deas supereminet omnis;</span><span class="linebreak"></span>
<span class="line">Latonae tacitum pertemptant gaudia pectus:</span><span class="linebreak"></span>
<span class="line">talis erat Dido, talem se laeta ferebat</span><span class="linebreak"></span>
<span class="line">per medios, instans operi regnisque futuris.</span><span class="linebreak"></span>
<span class="line"><span class="br"></span><span class="lineNumber">505</span><span class="br"></span>tum foribus divae, media testudine templi,</span><span class="linebreak"></span>
<span class="line">saepta armis solioque alte subnixa resedit.</span><span class="linebreak"></span>
<span class="line">iura dabat legesque viris, operumque laborem</span><span class="linebreak"></span>
<span class="line">partibus aequabat iustis aut sorte trahebat:</span><span class="linebreak"></span>
<span class="line">cum subito Aeneas concursu accedere magno</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>Anthea Sergestumque videt fortemque Cloanthum</span><span class="linebreak"></span>
<span class="line">Teucrorumque alios, ater quos aequore turbo</span><span class="linebreak"></span>
<span class="line">dispulerat penitusque alias avexerat oras.</span><span class="linebreak"></span>
<span class="line">obstipuit simul ipse, simul percussus Achates</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_296_512"><sup class="lineRef">512</sup>avexerat <span class="italic">MR</span>: averterat <span class="italic">FP</span></li><li class="note text" id="note_LCL063_296_513"><sup class="lineRef">513</sup>percussus <span class="italic">FPR</span>: -culsus <span class="italic">M</span></li></ul></section></notes></section>