<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">invictae gentes aeterna in foedera mittant.</span><span class="linebreak"></span>
<span class="line">sacra deosque dabo; socer arma Latinus habeto,</span><span class="linebreak"></span>
<span class="line">imperium sollemne socer; mihi moenia Teucri</span><span class="linebreak"></span>
<span class="line">constituent urbique dabit Lavinia nomen.”</span><span class="linebreak"></span>
<span class="line indent2"><span class="br"></span><span class="lineNumber">195</span><span class="br"></span>Sic prior Aeneas, sequitur sic deinde Latinus</span><span class="linebreak"></span>
<span class="line">suspiciens caelum, tenditque ad sidera dextram:</span><span class="linebreak"></span>
<span class="line">“haec eadem, Aenea, terram, mare, sidera, iuro</span><span class="linebreak"></span>
<span class="line">Latonaeque genus duplex Ianumque bifrontem,</span><span class="linebreak"></span>
<span class="line">vimque deum infernam et duri sacraria Ditis;</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>audiat haec genitor qui foedera fulmine sancit.</span><span class="linebreak"></span>
<span class="line">tango aras, medios ignis et numina testor:</span><span class="linebreak"></span>
<span class="line">nulla dies pacem hanc Italis nec foedera rumpet,</span><span class="linebreak"></span>
<span class="line">quo res cumque cadent; nec me vis ulla volentem</span><span class="linebreak"></span>
<span class="line">avertet, non, si tellurem effundat in undas</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>diluvio miscens caelumque in Tartara solvat,</span><span class="linebreak"></span>
<span class="line">ut sceptrum hoc” (dextra sceptrum nam forte gerebat)</span><span class="linebreak"></span>
<span class="line">“numquam fronde levi fundet virgulta nec umbras,</span><span class="linebreak"></span>
<span class="line">cum semel in silvis imo de stirpe recisum</span><span class="linebreak"></span>
<span class="line">matre caret posuitque comas et bracchia ferro,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>olim arbos, nunc artificis manus aere decoro</span><span class="linebreak"></span>
<span class="line">inclusit patribusque dedit gestare Latinis.”</span><span class="linebreak"></span>
<span class="line">talibus inter se firmabant foedera dictis</span><span class="linebreak"></span>
<span class="line">conspectu in medio procerum. tum rite sacratas</span><span class="linebreak"></span>
<span class="line">in flammam iugulant pecudes et viscera vivis</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>eripiunt, cumulantque oneratis lancibus aras.</span><span class="linebreak"></span>
<span class="line indent2">At vero Rutulis impar ea pugna videri</span><span class="linebreak"></span>
<span class="line">iamdudum et vario misceri pectora motu,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_314_202"><sup class="lineRef">202</sup>rumpet <span class="italic">MR:</span> rumpit <span class="italic">P:</span> rumpat P<sup>2</sup>
</li><li class="note text" id="note_LCL064_314_213"><sup class="lineRef">213</sup>conspectu <span class="italic">PR:</span> prospectu <span class="italic">M</span>
</li></ul></section></notes></section>