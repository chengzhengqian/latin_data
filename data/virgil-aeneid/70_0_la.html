<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">haec loca vi quondam et vasta convulsa ruina</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>(tantum aevi longinqua valet mutare vetustas)</span><span class="linebreak"></span>
<span class="line">dissiluisse ferunt, cum protinus utraque tellus</span><span class="linebreak"></span>
<span class="line">una foret; venit medio vi pontus et undis</span><span class="linebreak"></span>
<span class="line">Hesperium Siculo latus abscidit, arvaque et urbes</span><span class="linebreak"></span>
<span class="line">litore diductas angusto interluit aestu.</span><span class="linebreak"></span>
<span class="line"><span class="br"></span><span class="lineNumber">420</span><span class="br"></span>dextrum Scylla latus, laevum implacata Charybdis</span><span class="linebreak"></span>
<span class="line">obsidet, atque imo barathri ter gurgite vastos</span><span class="linebreak"></span>
<span class="line">sorbet in abruptum fluctus rursusque sub auras</span><span class="linebreak"></span>
<span class="line">erigit alternos, et sidera verberat unda.</span><span class="linebreak"></span>
<span class="line">at Scyllam caecis cohibet spelunca latebris</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>ora exsertantem et navis in saxa trahentem.</span><span class="linebreak"></span>
<span class="line">prima hominis facies et pulchro pectore virgo</span><span class="linebreak"></span>
<span class="line">pube tenus, postrema immani corpore pistrix,</span><span class="linebreak"></span>
<span class="line">delphinum caudas utero commissa luporum.</span><span class="linebreak"></span>
<span class="line">praestat Trinacrii metas lustrare Pachyni</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>cessantem, longos et circumflectere cursus,</span><span class="linebreak"></span>
<span class="line">quam semel informem vasto vidisse sub antro</span><span class="linebreak"></span>
<span class="line">Scyllam et caeruleis canibus resonantia saxa.</span><span class="linebreak"></span>
<span class="line">praeterea, si qua est Heleno prudentia, vati</span><span class="linebreak"></span>
<span class="line">si qua fides, animum si veris implet Apollo,</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>unum illud tibi, nate dea, proque omnibus unum</span><span class="linebreak"></span>
<span class="line">praedicam et repetens iterumque iterumque monebo:</span><span class="linebreak"></span>
<span class="line">Iunonis magnae primum prece numen adora,</span><span class="linebreak"></span>
<span class="line">Iunoni cane vota libens dominamque potentem</span><span class="linebreak"></span>
<span class="line">supplicibus supera donis: sic denique victor</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>Trinacria finis Italos mittere relicta.</span><span class="linebreak"></span>
<span class="line">huc ubi delatus Cumaeam accesseris urbem</span><span class="linebreak"></span>
<span class="line">divinosque lacus et Averna sonantia silvis,</span><span class="linebreak"></span>
<span class="line">insanam vatem aspicies, quae rupe sub ima</span><span class="linebreak"></span>
<span class="line">fata canit foliisque notas et nomina mandat.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_400_421"><sup class="lineRef">421</sup>vastos <span class="italic">Ma</span>: -o <span class="italic">P, Servius Auctus</span> (1.118)</li></ul></section></notes></section>