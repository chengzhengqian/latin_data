<section class="div1 language" lang="la"><header><hgroup><h1>Aeneid</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">315</span><span class="br"></span>virginis os habitumque gerens et virginis arma,</span><span class="linebreak"></span>
<span class="line">Spartanae, vel qualis equos Threissa fatigat</span><span class="linebreak"></span>
<span class="line">Harpalyce volucremque fuga praevertitur Eurum.</span><span class="linebreak"></span>
<span class="line">namque umeris de more habilem suspenderat arcum</span><span class="linebreak"></span>
<span class="line">venatrix dederatque comam diffundere ventis,</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>nuda genu nodoque sinus collecta fluentis.</span><span class="linebreak"></span>
<span class="line">ac prior “heus,” inquit, “iuvenes, monstrate, mearum</span><span class="linebreak"></span>
<span class="line">vidistis si quam hic errantem forte sororum,</span><span class="linebreak"></span>
<span class="line">succinctam pharetra et maculosae tegmine lyncis,</span><span class="linebreak"></span>
<span class="line">aut spumantis apri cursum clamore prementem.”</span><span class="linebreak"></span>
<span class="line indent2"><span class="br"></span><span class="lineNumber">325</span><span class="br"></span> Sic Venus, et Veneris contra sic filius orsus:</span><span class="linebreak"></span>
<span class="line">“nulla tuarum audita mihi neque visa sororum,</span><span class="linebreak"></span>
<span class="line">o—quam te memorem, virgo? namque haud tibi vultus</span><span class="linebreak"></span>
<span class="line">mortalis, nec vox hominem sonat; o dea certe!</span><span class="linebreak"></span>
<span class="line">an Phoebi soror? an Nympharum sanguinis una?</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>sis felix nostrumque leves, quaecumque, laborem,</span><span class="linebreak"></span>
<span class="line">et quo sub caelo tandem, quibus orbis in oris</span><span class="linebreak"></span>
<span class="line">iactemur, doceas; ignari hominumque locorumque</span><span class="linebreak"></span>
<span class="line">erramus, vento huc vastis et fluctibus acti;</span><span class="linebreak"></span>
<span class="line">multa tibi ante aras nostra cadet hostia dextra.”</span><span class="linebreak"></span>
<span class="line indent2"><span class="br"></span><span class="lineNumber">335</span><span class="br"></span> Tum Venus: “haud equidem tali me dignor honore;</span><span class="linebreak"></span>
<span class="line">virginibus Tyriis mos est gestare pharetram</span><span class="linebreak"></span>
<span class="line">purpureoque alte suras vincire cothurno.</span><span class="linebreak"></span>
<span class="line">Punica regna vides, Tyrios et Agenoris urbem;</span><span class="linebreak"></span>
<span class="line">sed fines Libyci, genus intractabile bello.</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>imperium Dido Tyria regit urbe profecta,</span><span class="linebreak"></span>
<span class="line">germanum fugiens. longa est iniuria, longae</span><span class="linebreak"></span>
<span class="line">ambages; sed summa sequar fastigia rerum.</span><span class="linebreak"></span>
<span class="line">huic coniunx Sychaeus erat, ditissimus auri</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL063_284_317"><sup class="lineRef">317</sup>Eurum <span class="italic">Rutgers</span> (8.223): Hebrum <span class="italic">codd.</span></li><li class="note text" id="note_LCL063_284_333"><sup class="lineRef">333</sup>vastis et <span class="italic">P</span>: et vastis <span class="italic">MR</span></li><li class="note text" id="note_LCL063_284_343"><sup class="lineRef">343</sup>auri <span class="italic">Huet</span>: agri <span class="italic">codd.</span> (10.563)</li></ul></section></notes></section>