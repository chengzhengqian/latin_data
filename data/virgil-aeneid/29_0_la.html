<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">huc se provecti deserto in litore condunt.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>nos abiisse rati et vento petiisse Mycenas.</span><span class="linebreak"></span>
<span class="line">ergo omnis longo solvit se Teucria luctu.</span><span class="linebreak"></span>
<span class="line">panduntur portae; iuvat ire et Dorica castra</span><span class="linebreak"></span>
<span class="line">desertosque videre locos litusque relictum.</span><span class="linebreak"></span>
<span class="line">hic Dolopum manus, hic saevus tendebat Achilles,</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>classibus hic locus, hic acie certare solebant.</span><span class="linebreak"></span>
<span class="line">pars stupet innuptae donum exitiale Minervae</span><span class="linebreak"></span>
<span class="line">et molem mirantur equi; primusque Thymoetes</span><span class="linebreak"></span>
<span class="line">duci intra muros hortatur et arce locari,</span><span class="linebreak"></span>
<span class="line">sive dolo seu iam Troiae sic fata ferebant.</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>at Capys, et quorum melior sententia menti,</span><span class="linebreak"></span>
<span class="line">aut pelago Danaum insidias suspectaque dona</span><span class="linebreak"></span>
<span class="line">praecipitare iubent subiectisque urere flammis,</span><span class="linebreak"></span>
<span class="line">aut terebrare cavas uteri et temptare latebras.</span><span class="linebreak"></span>
<span class="line">scinditur incertum studia in contraria vulgus.</span><span class="linebreak"></span>
<span class="line indent2"><span class="br"></span><span class="lineNumber">40</span><span class="br"></span> “Primus ibi ante omnis, magna comitante caterva,</span><span class="linebreak"></span>
<span class="line">Laocoon ardens summa decurrit ab arce</span><span class="linebreak"></span>
<span class="line">et procul: ‘o miseri, quae tanta insania, cives?</span><span class="linebreak"></span>
<span class="line">creditis avectos hostis? aut ulla putatis</span><span class="linebreak"></span>
<span class="line">dona carere dolis Danaum? sic notus Ulixes?</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>aut hoc inclusi ligno occultantur Achivi,</span><span class="linebreak"></span>
<span class="line">aut haec in nostros fabricata est machina muros,</span><span class="linebreak"></span>
<span class="line">inspectura domos venturaque desuper urbi,</span><span class="linebreak"></span>
<span class="line">aut aliquis latet error; equo ne credite, Teucri.</span><span class="linebreak"></span>
<span class="line">quidquid id est, timeo Danaos et dona ferentis.’</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>sic fatus validis ingentem viribus hastam</span><span class="linebreak"></span>
<span class="line">in latus inque feri curvam compagibus alvum</span><span class="linebreak"></span>
<span class="line">contorsit. stetit illa tremens, uteroque recusso</span><span class="linebreak"></span>
<span class="line">insonuere cavae gemitumque dedere cavernae.</span><span class="linebreak"></span>
</p>
</section><notes></notes></section>