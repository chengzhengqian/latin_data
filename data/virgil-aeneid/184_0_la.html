<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">euhoe Bacche fremens, solum te virgine dignum</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>vociferans: etenim mollis tibi sumere thyrsos,</span><span class="linebreak"></span>
<span class="line">te lustrare choro, sacrum tibi pascere crinem.</span><span class="linebreak"></span>
<span class="line">fama volat, furiisque accensas pectore matres</span><span class="linebreak"></span>
<span class="line">idem omnis simul ardor agit nova quaerere tecta.</span><span class="linebreak"></span>
<span class="line">deseruere domos, ventis dant colla comasque;</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>ast aliae tremulis ululatibus aethera complent</span><span class="linebreak"></span>
<span class="line">pampineasque gerunt incinctae pellibus hastas.</span><span class="linebreak"></span>
<span class="line">ipsa inter medias flagrantem fervida pinum</span><span class="linebreak"></span>
<span class="line">sustinet ac natae Turnique canit hymenaeos</span><span class="linebreak"></span>
<span class="line">sanguineam torquens aciem, torvumque repente</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>clamat: “io matres, audite, ubi quaeque, Latinae:</span><span class="linebreak"></span>
<span class="line">si qua piis animis manet infelicis Amatae</span><span class="linebreak"></span>
<span class="line">gratia, si iuris materni cura remordet,</span><span class="linebreak"></span>
<span class="line">solvite crinalis vittas, capite orgia mecum.”</span><span class="linebreak"></span>
<span class="line">
<span class="marginNote left">
<span class="sc">mrv</span>
</span> talem inter silvas, inter deserta ferarum</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>reginam Allecto stimulis agit undique Bacchi.</span><span class="linebreak"></span>
<span class="line indent2">Postquam visa satis primos acuisse furores</span><span class="linebreak"></span>
<span class="line">consiliumque omnemque domum vertisse Latini,</span><span class="linebreak"></span>
<span class="line">protinus hinc fuscis tristis dea tollitur alis</span><span class="linebreak"></span>
<span class="line">audacis Rutuli ad muros, quam dicitur urbem</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>Acrisionaeis Danaë fundasse colonis</span><span class="linebreak"></span>
<span class="line">praecipiti delata Noto. locus Ardea quondam</span><span class="linebreak"></span>
<span class="line">dictus avis, et nunc magnum manet Ardea nomen,</span><span class="linebreak"></span>
<span class="line">sed fortuna fuit. tectis hic Turnus in altis</span><span class="linebreak"></span>
<span class="line">iam mediam nigra carpebat nocte quietem.</span><span class="linebreak"></span>
<span class="line"><span class="br"></span><span class="lineNumber">415</span><span class="br"></span>Allecto torvam faciem et furialia membra</span><span class="linebreak"></span>
<span class="line">exuit, in vultus sese transformat anilis</span><span class="linebreak"></span>
<span class="line">et frontem obscenam rugis arat, induit albos</span><span class="linebreak"></span>
<span class="line">cum vitta crinis, tum ramum innectit olivae;</span><span class="linebreak"></span>
</p></section><notes></notes></section>