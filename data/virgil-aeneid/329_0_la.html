<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">horum unum ad medium, teritur qua sutilis alvo</span><span class="linebreak"></span>
<span class="line">balteus et laterum iuncturas fibula mordet,</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>egregium forma iuvenem et fulgentibus armis,</span><span class="linebreak"></span>
<span class="line">transadigit costas fulvaque effundit harena.</span><span class="linebreak"></span>
<span class="line">at fratres, animosa phalanx accensaque luctu,</span><span class="linebreak"></span>
<span class="line">pars gladios stringunt manibus, pars missile ferrum</span><span class="linebreak"></span>
<span class="line">corripiunt caecique ruunt. quos agmina contra</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>procurrunt Laurentum, hinc densi rursus inundant</span><span class="linebreak"></span>
<span class="line">Troes Agyllinique et pictis Arcades armis:</span><span class="linebreak"></span>
<span class="line">sic omnis amor unus habet decernere ferro.</span><span class="linebreak"></span>
<span class="line">diripuere aras, it toto turbida caelo</span><span class="linebreak"></span>
<span class="line">tempestas telorum ac ferreus ingruit imber,</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>craterasque focosque ferunt. fugit ipse Latinus</span><span class="linebreak"></span>
<span class="line">pulsatos referens infecto foedere divos.</span><span class="linebreak"></span>
<span class="line">infrenant alii currus aut corpora saltu</span><span class="linebreak"></span>
<span class="line">subiciunt in equos et strictis ensibus adsunt.</span><span class="linebreak"></span>
<span class="line indent2">Messapus regem regisque insigne gerentem</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>Tyrrhenum Aulesten, avidus confundere foedus,</span><span class="linebreak"></span>
<span class="line">adverso proterret equo; ruit ille recedens</span><span class="linebreak"></span>
<span class="line">et miser oppositis a tergo involvitur aris</span><span class="linebreak"></span>
<span class="line">in caput inque umeros. at fervidus advolat hasta</span><span class="linebreak"></span>
<span class="line">Messapus teloque orantem multa trabali</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>desuper altus equo graviter ferit atque ita fatur:</span><span class="linebreak"></span>
<span class="line">“hoc habet, haec melior magnis data victima divis.”</span><span class="linebreak"></span>
<span class="line">concurrunt Itali spoliantque calentia membra.</span><span class="linebreak"></span>
<span class="line">obvius ambustum torrem Corynaeus ab ara</span><span class="linebreak"></span>
<span class="line">corripit et venienti Ebyso plagamque ferenti</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>occupat os flammis: olli ingens barba reluxit</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_320_275"><sup class="lineRef">275</sup>= <span class="italic">(and probably the source of)</span> 6.861</li></ul></section></notes></section>