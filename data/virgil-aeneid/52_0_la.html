<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">705</span><span class="br"></span>dixerat ille, et iam per moenia clarior ignis</span><span class="linebreak"></span>
<span class="line">auditur, propiusque aestus incendia volvunt.</span><span class="linebreak"></span>
<span class="line">‘ergo age, care pater, cervici imponere nostrae;</span><span class="linebreak"></span>
<span class="line">ipse subibo umeris, nec me labor iste gravabit.</span><span class="linebreak"></span>
<span class="line">quo res cumque cadent, unum et commune periclum,</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>una salus ambobus erit. mihi parvus Iulus</span><span class="linebreak"></span>
<span class="line">sit comes, et longe servet vestigia coniunx.</span><span class="linebreak"></span>
<span class="line">vos, famuli, quae dicam, animis advertite vestris.</span><span class="linebreak"></span>
<span class="line">est urbe egressis tumulus templumque vetustum</span><span class="linebreak"></span>
<span class="line">desertae Cereris, iuxtaque antiqua cupressus</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>religione patrum multos servata per annos;</span><span class="linebreak"></span>
<span class="line">hanc ex diverso sedem veniemus in unam.</span><span class="linebreak"></span>
<span class="line">tu, genitor, cape sacra manu patriosque Penates;</span><span class="linebreak"></span>
<span class="line">me, bello e tanto digressum et caede recenti,</span><span class="linebreak"></span>
<span class="line">attrectare nefas, donec me flumine vivo</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>abluero . . .’</span><span class="linebreak"></span>
<span class="line">haec fatus latos umeros subiectaque colla</span><span class="linebreak"></span>
<span class="line">veste super fulvique insternor pelle leonis,</span><span class="linebreak"></span>
<span class="line">succedoque oneri; dextrae se parvus Iulus</span><span class="linebreak"></span>
<span class="line">implicuit sequiturque patrem non passibus aequis;</span><span class="linebreak"></span>
<span class="line"><span class="br"></span><span class="lineNumber">725</span><span class="br"></span>pone subit coniunx. ferimur per opaca locorum,</span><span class="linebreak"></span>
<span class="line">et me, quem dudum non ulla iniecta movebant</span><span class="linebreak"></span>
<span class="line">
<span class="marginNote left">
<span class="sc">mp</span>
</span> tela neque adverso glomerati examine Grai,</span><span class="linebreak"></span>
<span class="line">nunc omnes terrent aurae, sonus excitat omnis</span><span class="linebreak"></span>
<span class="line">suspensum et pariter comitique onerique timentem.</span><span class="linebreak"></span>
<span class="line indent2"><span class="br"></span><span class="lineNumber">730</span><span class="br"></span> “Iamque propinquabam portis omnemque videbar</span><span class="linebreak"></span>
<span class="line">evasisse viam, subito cum creber ad auris</span><span class="linebreak"></span>
<span class="line">visus adesse pedum sonitus, genitorque per umbram</span><span class="linebreak"></span>
<span class="line">prospiciens, ‘nate,’ exclamat, ‘fuge, nate; propinquant;</span><span class="linebreak"></span>
<span class="line">ardentis clipeos atque aera micantia cerno.’</span><span class="linebreak"></span>
<span class="line"><span class="br"></span><span class="lineNumber">735</span><span class="br"></span>hic mihi nescio quod trepido male numen amicum</span><span class="linebreak"></span>
<span class="line">confusam eripuit mentem. namque avia cursu</span><span class="linebreak"></span>
</p>
</section><notes></notes></section>