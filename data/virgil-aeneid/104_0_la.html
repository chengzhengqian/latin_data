<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">non aliter, quam si immissis ruat hostibus omnis</span><span class="linebreak"></span>
<span class="line"><span class="br"></span><span class="lineNumber">670</span><span class="br"></span>Karthago aut antiqua Tyros, flammaeque furentes</span><span class="linebreak"></span>
<span class="line">culmina perque hominum volvantur perque deorum.</span><span class="linebreak"></span>
<span class="line indent2">Audiit exanimis, trepidoque exterrita cursu</span><span class="linebreak"></span>
<span class="line">unguibus ora soror foedans et pectora pugnis</span><span class="linebreak"></span>
<span class="line">per medios ruit ac morientem nomine clamat:</span><span class="linebreak"></span>
<span class="line"><span class="br"></span><span class="lineNumber">675</span><span class="br"></span>“hoc illud, germana, fuit? me fraude petebas?</span><span class="linebreak"></span>
<span class="line">hoc rogus iste mihi, hoc ignes araeque parabant?</span><span class="linebreak"></span>
<span class="line">quid primum deserta querar? comitemne sororem</span><span class="linebreak"></span>
<span class="line">sprevisti moriens? eadem me ad fata vocasses;</span><span class="linebreak"></span>
<span class="line">idem ambas ferro dolor atque eadem hora tulisset.</span><span class="linebreak"></span>
<span class="line"><span class="br"></span><span class="lineNumber">680</span><span class="br"></span>his etiam struxi manibus patriosque vocavi</span><span class="linebreak"></span>
<span class="line">voce deos, sic te ut posita, crudelis abessem?</span><span class="linebreak"></span>
<span class="line">exstinxti te meque, soror, populumque patresque</span><span class="linebreak"></span>
<span class="line">Sidonios urbemque tuam. date vulnera lymphis</span><span class="linebreak"></span>
<span class="line">abluam et, extremus si quis super halitus errat,</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>ore legam.” sic fata gradus evaserat altos,</span><span class="linebreak"></span>
<span class="line">semianimemque sinu germanam amplexa fovebat</span><span class="linebreak"></span>
<span class="line">cum gemitu atque atros siccabat veste cruores.</span><span class="linebreak"></span>
<span class="line">illa, gravis oculos conata attollere, rursus</span><span class="linebreak"></span>
<span class="line">
<span class="marginNote left">
<span class="sc">mp</span>
</span> deficit; infixum stridit sub pectore vulnus.</span><span class="linebreak"></span>
<span class="line"><span class="br"></span><span class="lineNumber">690</span><span class="br"></span>ter sese attollens cubitoque adnixa levavit;</span><span class="linebreak"></span>
<span class="line">ter revoluta toro est, oculisque errantibus alto</span><span class="linebreak"></span>
<span class="line">quaesivit caelo lucem ingemuitque reperta.</span><span class="linebreak"></span>
<span class="line indent2">Tum Iuno omnipotens, longum miserata dolorem</span><span class="linebreak"></span>
<span class="line">difficilisque obitus, Irim demisit Olympo,</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>quae luctantem animam nexosque resolveret artus.</span><span class="linebreak"></span>
<span class="line">nam quia nec fato, merita nec morte peribat,</span><span class="linebreak"></span>
</p>
</section><notes></notes></section>