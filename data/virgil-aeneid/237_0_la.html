<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">auratum, mira quem fecerat arte Lycaon</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>Cnosius atque habilem vagina aptarat eburna.</span><span class="linebreak"></span>
<span class="line">dat Niso Mnestheus pellem horrentisque leonis</span><span class="linebreak"></span>
<span class="line">exuvias, galeam fidus permutat Aletes.</span><span class="linebreak"></span>
<span class="line">protinus armati incedunt; quos omnis euntis</span><span class="linebreak"></span>
<span class="line">primorum manus ad portas, iuvenumque senumque,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>prosequitur votis. nec non et pulcher Iulus,</span><span class="linebreak"></span>
<span class="line">ante annos animumque gerens curamque virilem,</span><span class="linebreak"></span>
<span class="line">multa patri mandata dabat portanda; sed aurae</span><span class="linebreak"></span>
<span class="line">omnia discerpunt et nubibus inrita donant.</span><span class="linebreak"></span>
<span class="line indent2">Egressi superant fossas noctisque per umbram</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>castra inimica petunt, multis tamen ante futuri</span><span class="linebreak"></span>
<span class="line">exitio. passim somno vinoque per herbam</span><span class="linebreak"></span>
<span class="line">corpora fusa vident, arrectos litore currus,</span><span class="linebreak"></span>
<span class="line">inter lora rotasque viros, simul arma iacere,</span><span class="linebreak"></span>
<span class="line">vina simul. prior Hyrtacides sic ore locutus:</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>“Euryale, audendum dextra: nunc ipsa vocat res.</span><span class="linebreak"></span>
<span class="line">hac iter est. tu, ne qua manus se attollere nobis</span><span class="linebreak"></span>
<span class="line">a tergo possit, custodi et consule longe;</span><span class="linebreak"></span>
<span class="line">haec ego vasta dabo et lato te limite ducam.”</span><span class="linebreak"></span>
<span class="line">sic memorat vocemque premit, simul ense superbum</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Rhamnetem adgreditur, qui forte tapetibus altis</span><span class="linebreak"></span>
<span class="line">exstructus toto proflabat pectore somnum,</span><span class="linebreak"></span>
<span class="line">rex idem et regi Turno gratissimus augur,</span><span class="linebreak"></span>
<span class="line">sed non augurio potuit depellere pestem.</span><span class="linebreak"></span>
<span class="line">tris iuxta famulos temere inter tela iacentis</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>armigerumque Remi premit aurigamque sub ipsis</span><span class="linebreak"></span>
<span class="line">nactus equis ferroque secat pendentia colla.</span><span class="linebreak"></span>
<span class="line">tum caput ipsi aufert domino truncumque relinquit</span><span class="linebreak"></span>
<span class="line">sanguine singultantem; atro tepefacta cruore</span><span class="linebreak"></span>
<span class="line">terra torique madent. nec non Lamyrumque Lamumque</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>et iuvenem Serranum, illa qui plurima nocte</span><span class="linebreak"></span>
</p></section><notes></notes></section>