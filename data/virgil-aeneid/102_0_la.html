<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">infandum caput ac terris adnare necesse est,</span><span class="linebreak"></span>
<span class="line">et sic fata Iovis poscunt, hic terminus haeret:</span><span class="linebreak"></span>
<span class="line"><span class="br"></span><span class="lineNumber">615</span><span class="br"></span>at bello audacis populi vexatus et armis,</span><span class="linebreak"></span>
<span class="line">finibus extorris, complexu avulsus Iuli,</span><span class="linebreak"></span>
<span class="line">auxilium imploret videatque indigna suorum</span><span class="linebreak"></span>
<span class="line">funera; nec, cum se sub leges pacis iniquae</span><span class="linebreak"></span>
<span class="line">tradiderit, regno aut optata luce fruatur,</span><span class="linebreak"></span>
<span class="line"><span class="br"></span><span class="lineNumber">620</span><span class="br"></span>sed cadat ante diem mediaque inhumatus harena.</span><span class="linebreak"></span>
<span class="line">haec precor, hanc vocem extremam cum sanguine fundo.</span><span class="linebreak"></span>
<span class="line">tum vos, o Tyrii, stirpem et genus omne futurum</span><span class="linebreak"></span>
<span class="line">exercete odiis, cinerique haec mittite nostro</span><span class="linebreak"></span>
<span class="line">munera. nullus amor populis nec foedera sunto.</span><span class="linebreak"></span>
<span class="line"><span class="br"></span><span class="lineNumber">625</span><span class="br"></span>exoriare, aliquis nostris ex ossibus ultor,</span><span class="linebreak"></span>
<span class="line">qui face Dardanios ferroque sequare colonos,</span><span class="linebreak"></span>
<span class="line">nunc, olim, quocumque dabunt se tempore vires.</span><span class="linebreak"></span>
<span class="line">litora litoribus contraria, fluctibus undas</span><span class="linebreak"></span>
<span class="line">imprecor, arma armis; pugnent ipsique nepotesque.”</span><span class="linebreak"></span>
<span class="line indent2"><span class="br"></span><span class="lineNumber">630</span><span class="br"></span> Haec ait, et partis animum versabat in omnis,</span><span class="linebreak"></span>
<span class="line">invisam quaerens quam primum abrumpere lucem.</span><span class="linebreak"></span>
<span class="line">tum breviter Barcen nutricem adfata Sychaei,</span><span class="linebreak"></span>
<span class="line">namque suam patria antiqua cinis ater habebat:</span><span class="linebreak"></span>
<span class="line">“Annam, cara mihi nutrix, huc siste sororem;</span><span class="linebreak"></span>
<span class="line"><span class="br"></span><span class="lineNumber">635</span><span class="br"></span>dic corpus properet fluviali spargere lympha,</span><span class="linebreak"></span>
<span class="line">et pecudes secum et monstrata piacula ducat.</span><span class="linebreak"></span>
<span class="line">sic veniat, tuque ipsa pia tege tempora vitta.</span><span class="linebreak"></span>
<span class="line">sacra Iovi Stygio, quae rite incepta paravi,</span><span class="linebreak"></span>
</p></section><notes></notes></section>