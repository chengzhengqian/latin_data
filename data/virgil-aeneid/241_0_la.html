<section class="div1 language" lang="la"><header><hgroup><h1>Aeneid</h1></hgroup></header><section class="div2">
<p class="lineGroup">
<span class="line">“tu tamen interea calido mihi sanguine poenas</span><span class="linebreak"></span>
<span class="line">persolves amborum” inquit; simul ense recluso</span><span class="linebreak"></span>
<span class="line">ibat in Euryalum. tum vero exterritus, amens,</span><span class="linebreak"></span>
<span class="line"><span class="br"></span><span class="lineNumber">425</span><span class="br"></span>conclamat Nisus nec se celare tenebris</span><span class="linebreak"></span>
<span class="line">amplius aut tantum potuit perferre dolorem:</span><span class="linebreak"></span>
<span class="line">“me, me, adsum qui feci, in me convertite ferrum,</span><span class="linebreak"></span>
<span class="line">o Rutuli! mea fraus omnis, nihil iste nec ausus</span><span class="linebreak"></span>
<span class="line">nec potuit; caelum hoc et conscia sidera testor;</span><span class="linebreak"></span>
<span class="line"><span class="br"></span><span class="lineNumber">430</span><span class="br"></span>tantum infelicem nimium dilexit amicum.”</span><span class="linebreak"></span>
<span class="line">talia dicta dabat, sed viribus ensis adactus</span><span class="linebreak"></span>
<span class="line">transabiit costas et candida pectora rumpit.</span><span class="linebreak"></span>
<span class="line">volvitur Euryalus leto, pulchrosque per artus</span><span class="linebreak"></span>
<span class="line">it cruor inque umeros cervix conlapsa recumbit:</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>purpureus veluti cum flos succisus aratro</span><span class="linebreak"></span>
<span class="line">languescit moriens, lassove papavera collo</span><span class="linebreak"></span>
<span class="line">demisere caput pluvia cum forte gravantur.</span><span class="linebreak"></span>
<span class="line">at Nisus ruit in medios solumque per omnis</span><span class="linebreak"></span>
<span class="line">Volcentem petit, in solo Volcente moratur.</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>quem circum glomerati hostes hinc comminus atque hinc</span><span class="linebreak"></span>
<span class="line">proturbant. instat non setius ac rotat ensem</span><span class="linebreak"></span>
<span class="line">fulmineum, donec Rutuli clamantis in ore</span><span class="linebreak"></span>
<span class="line">condidit adverso et moriens animam abstulit hosti.</span><span class="linebreak"></span>
<span class="line">tum super exanimum sese proiecit amicum</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>confossus, placidaque ibi demum morte quievit.</span><span class="linebreak"></span>
<span class="line indent2">Fortunati ambo! si quid mea carmina possunt,</span><span class="linebreak"></span>
<span class="line">nulla dies umquam memori vos eximet aevo,</span><span class="linebreak"></span>
<span class="line">dum domus Aeneae Capitoli immobile saxum</span><span class="linebreak"></span>
<span class="line">accolet imperiumque pater Romanus habebit.</span><span class="linebreak"></span>
<span class="line indent2"><span class="br"></span><span class="lineNumber">450</span><span class="br"></span>Victores praeda Rutuli spoliisque potiti</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL064_144_432"><sup class="lineRef">432</sup>transabiit <span class="italic">R</span>: -adigit <span class="italic">M</span>
<sup>2</sup>
<span class="italic">P</span>: -adibit <span class="italic">M (conflation of variants)</span>
</li></ul></section></notes></section>