<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
esse neque Carthaginiensium iniuriam ob quae aut pro Romanis aut adversus Poenos sumant arma; <span class="br"></span><span class="lineNumber">6</span><span class="br"></span>contra ea audire sese gentis suae homines agro finibusque Italiae pelli a populo Romano stipendiumque pendere et cetera indigna pati.</p>
<p><span class="br"></span><span class="lineNumber">7</span><span class="br"></span>Eadem ferme in ceteris Galliae conciliis dicta auditaque, nec hospitale quicquam pacatumue satis prius auditum quam Massiliam venere. <span class="br"></span><span class="lineNumber">8</span><span class="br"></span>ibi omnia ab sociis inquisita cum cura ac fide cognita: praeoccupatos iam ante ab Hannibale Gallorum animos esse; sed ne illi quidem ipsi satis mitem gentem fore—adeo ferocia atque indomita ingenia esse—ni subinde auro, cuius avidissima gens est, principum animi concilientur.</p>
<p><span class="br"></span><span class="lineNumber">9</span><span class="br"></span>Ita peragratis Hispaniae Galliaeque populis legati Romam redeunt haud ita multo post quam consules in provincias profecti erant. civitatem omnem in exspectatione belli erectam invenerunt, satis constante fama iam Hiberum Poenos tramisisse.</p>
<p>21. Hannibal Sagunto capto Carthaginem Novam in hiberna concesserat, ibique auditis quae Romae quaeque Carthagine acta decretaque forent, seque non ducem solum sed etiam causam esse belli, <span class="br"></span><span class="lineNumber">2</span><span class="br"></span>partitis divenditisque reliquiis praedae nihil ultra differendum ratus, Hispani generis milites convocat.</p>
</section><notes></notes></section>