<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>Consul effuse sequentes equites, cum ab resistentibus subito Numidis incauti exciperentur, signo receptui dato revocatos circumdedit peditibus. <span class="br"></span><span class="lineNumber">4</span><span class="br"></span>duodeviginti milia Romana erant, socium nominis Latini viginti, auxilia praeterea Cenomanorum; ea sola in fide manserat Gallica gens. iis copiis concursum est.</p>
<p><span class="br"></span><span class="lineNumber">5</span><span class="br"></span>Proelium a Baliaribus ortum est; quibus cum maiore robore legiones obsisterent, diducta propere in cornua levis armatura est, quae res effecit ut equitatus Romanus extemplo urgeretur. <span class="br"></span><span class="lineNumber">6</span><span class="br"></span>nam cum vix iam per se resisterent decem milibus equitum quattuor milia et fessi integris plerisque, obruti sunt insuper velut nube iaculorum a Baliaribus coniecta. <span class="br"></span><span class="lineNumber">7</span><span class="br"></span>ad hoc elephanti eminentes ab extremis cornibus, equis maxime non visu modo sed odore insolito territis, fugam late faciebant.</p>
<p><span class="br"></span><span class="lineNumber">8</span><span class="br"></span>Pedestris pugna par animis magis quam viribus erat, quas recentes Poenus paulo ante curatis corporibus in proelium attulerat; contra ieiuna fessaque corpora Romanis et rigentia gelu torpebant. Restitissent tamen animis, si cum pedite solum foret pugnatum; <span class="br"></span><span class="lineNumber">9</span><span class="br"></span>sed et Baliares pulso equite iaculabantur in latera, et elephanti iam in mediam 


</p></section><notes></notes></section>