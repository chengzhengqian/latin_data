<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
ex Hispania, trecenti equites, et, ne quod terrestris deesset auxilii genus, elephanti viginti unus. <span class="br"></span><span class="lineNumber">4</span><span class="br"></span>classis praeterea data tuendae maritimae orae, quia qua parte belli vicerant ea tum quoque rem gesturos Romanos credi poterat, quinquaginta quinqueremes, quadriremes duae, triremes quinque; sed aptae instructaeque remigio triginta et duae quinqueremes erant et triremes quinque.</p>
<p><span class="br"></span><span class="lineNumber">5</span><span class="br"></span>Ab Gadibus Carthaginem ad hiberna exercitus rediit; atque inde profectus praeter Onussam urbem ad Hiberum maritima ora ducit. <span class="br"></span><span class="lineNumber">6</span><span class="br"></span>ibi fama est in quiete visum ab eo iuvenem divina specie qui se ab Iove diceret ducem in Italiam Hannibali missum; proinde sequeretur neque usquam a se deflecteret oculos. <span class="br"></span><span class="lineNumber">7</span><span class="br"></span>pauidum primo, nusquam circumspicientem aut respicientem, secutum; deinde cura ingenii humani cum, quidnam id esset quod respicere vetitus esset, agitaret animo, temperare oculis nequivisse; <span class="br"></span><span class="lineNumber">8</span><span class="br"></span>tum vidisse post sese serpentem mira magnitudine cum ingenti arborum ac virgultorum strage ferri ac post insequi cum fragore caeli nimbum. <span class="br"></span><span class="lineNumber">9</span><span class="br"></span>tum quae moles ea quidve prodigii esset quaerentem, audisse vastitatem Italiae esse; pergeret porro ire nec ultra inquireret sineretque fata in occulto esse.</p>
</section><notes></notes></section>