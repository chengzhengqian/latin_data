<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 Gallia provincia eodem versa in Punicum bellum habuit.</p>
<p>18. His ita comparatis, ut omnia iusta ante bellum fierent, legatos maiores natu, <span class="br"></span><span class="lineNumber">2</span><span class="br"></span>Q. Fabium M. Livium L. Aemilium C. Licinium Q. Baebium in Africam mittunt ad percontandos Carthaginienses publicone consilio Hannibal Saguntum oppugnasset, <span class="br"></span><span class="lineNumber">3</span><span class="br"></span>et si id quod facturi videbantur faterentur ac defenderent publico consilio factum, ut indicerent populo Carthaginiensi bellum. Romani postquam Carthaginem venerunt, cum senatus datus esset et Q. Fabius nihil ultra quam unum quod mandatum erat percontatus esset, tum ex Carthaginiensibus unus:</p>
<p><span class="br"></span><span class="lineNumber">4</span><span class="br"></span>â€œPraeceps vestra, Romani, et prior legatio fuit, cum Hannibalem tamquam suo consilio Saguntum oppugnantem deposcebatis; ceterum haec legatio verbis adhuc lenior est, re asperior. <span class="br"></span><span class="lineNumber">5</span><span class="br"></span>tunc enim Hannibal et insimulabatur et deposcebatur; nunc ab nobis et confessio culpae exprimitur et ut a confessis res extemplo repetuntur. <span class="br"></span><span class="lineNumber">6</span><span class="br"></span>ego autem non privato publicone consilio Saguntum oppugnatum sit quaerendum censeam sed utrum iure an iniuria;<span class="br"></span><span class="lineNumber">7</span><span class="br"></span> nostra enim haec quaestio atque animadversio in civem nostrum est quid nostro aut suo fecerit arbitrio: vobiscum una disceptatio est licueritne per foedus fieri.</p>
</section><notes></notes></section>