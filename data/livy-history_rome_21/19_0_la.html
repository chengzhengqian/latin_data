<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
referentibus—ego, ne ignoraretis esse aliquas et salutis et pacis vobis condiciones, pro vetusto hospitio quod mihi vobiscum est ad vos veni. <span class="br"></span><span class="lineNumber">3</span><span class="br"></span>vestra autem causa me nec ullius alterius loqui quae loquor apud vos vel ea fides sit quod neque dum vestris viribus restitistis neque dum auxilia ab Romanis sperastis pacis unquam apud vos mentionem feci. <span class="br"></span><span class="lineNumber">4</span><span class="br"></span>postquam nec ab Romanis vobis ulla est spes nec vestra vos iam aut arma aut moenia satis defendunt, pacem adfero ad vos magis necessariam quam aequam. <span class="br"></span><span class="lineNumber">5</span><span class="br"></span>cuius ita aliqua spes est, si eam, quemadmodum ut victor fert Hannibal, sic vos ut victi audietis, si<a class="footnoteLink" href="#note_LCL233_38_10" id="target_note_LCL233_38_10"><sup>10</sup></a> non id quod amittitur in damno, cum omnia victoris sint, sed quidquid relinquitur pro munere habituri estis. <span class="br"></span><span class="lineNumber">6</span><span class="br"></span>urbem vobis, quam ex magna parte dirutam, captam fere totam habet, adimit: agros relinquit, locum adsignaturus in quo novum oppidum aedificetis. Aurum et argentum omne, publicum privatumque, ad se iubet deferri: <span class="br"></span><span class="lineNumber">7</span><span class="br"></span>corpora vestra coniugum ac liberorum vestrorum servat inuiolata, si inermes cum binis vestimentis velitis ab Sagunto exire. <span class="br"></span><span class="lineNumber">8</span><span class="br"></span>haec victor hostis imperat; haec quamquam sunt gravia atque acerba, fortuna vestra vobis suadet. equidem haud despero, cum omnium potestas ei facta sit, aliquid ex his rebus remissurum; <span class="br"></span><span class="lineNumber">9</span><span class="br"></span>sed vel haec patienda censeo potius quam trucidari corpora vestra, rapi trahique ante ora vestra coniuges ac liberos belli iure sinatis.”</p>
</section><notes><section class="footnotes"><ul><li class="note" id="note_LCL233_38_10"><a class="footnoteCrossrefLink" href="#target_note_LCL233_38_10" title="Click to highlight in text"><sup class="lineRef">10</sup>si <span class="italic">A</span> (<span class="italic">ut vid</span>; sed <span class="italic">A<sup>p</sup></span>): sed π: et <span class="italic">Weiss.</span></a></li><script type="text/javascript">document.getElementById('note_LCL233_38_10').style.display = "none";</script></ul></section></notes></section>