<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">7</span><span class="br"></span>Secundum hanc pugnam, nondum gnaris eius qui Messanae erant, Ti. Sempronius consul Messanam venit. ei fretum intranti rex Hiero classem ornatam<a class="footnoteLink" href="#note_LCL233_146_66" id="target_note_LCL233_146_66"><sup>66</sup></a> obviam duxit, <span class="br"></span><span class="lineNumber">8</span><span class="br"></span>transgressusque ex regia in praetoriam navem, gratulatus sospitem cum exercitu et navibus advenisse precatusque prosperum ac felicem in Siciliam transitum, <span class="br"></span><span class="lineNumber">9</span><span class="br"></span>statum deinde insulae et Carthaginiensium conata exposuit pollicitusque est quo animo priore bello populum Romanum iuvenis adiuvisset, eo senem adiuturum; <span class="br"></span><span class="lineNumber">10</span><span class="br"></span>frumentum vestimentaque sese legionibus consulis sociisque navalibus gratis praebiturum; grande periculum Lilybaeo maritimisque civitatibus esse et quibusdam volentibus novas res fore.</p>
<p><span class="br"></span><span class="lineNumber">11</span><span class="br"></span>Ob haec consuli nihil cunctandum visum quin Lilybaeum classe peteret. et rex regiaque classis una profecti. navigantes inde pugnatum ad Lilybaeum fusasque et captas hostium naves accepere.</p>
<p>51. A Lilybaeo consul, Hierone cum classe regia dimisso relictoque praetore ad tuendam Siciliae oram, ipse in insulam Melitam, quae a Carthaginiensibus tenebatur, traiecit. <span class="br"></span><span class="lineNumber">2</span><span class="br"></span>advenienti Hamilcar Gisgonis filius, praefectus praesidii, cum paulo minus duobus milibus militum oppidumque cum insula traditur. inde post paucos dies reditum Lilybaeum captivique et a consule et a praetore, praeter insignes nobilitate viros, sub corona venierunt.</p>
</section><notes><section class="footnotes"><ul><li class="note" id="note_LCL233_146_66"><a class="footnoteCrossrefLink" href="#target_note_LCL233_146_66" title="Click to highlight in text"><sup class="lineRef">66</sup>ornatam Î›: ornatamque <span class="italic">P</span>: armatam ornatamque <span class="italic">Alschefski</span>: ornatam &lt;armatam&gt;que <span class="italic">Hertz</span></a></li><script type="text/javascript">document.getElementById('note_LCL233_146_66').style.display = "none";</script></ul></section></notes></section>