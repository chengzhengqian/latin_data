<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">5</span><span class="br"></span>“Utrum, cum declinarem certamen, improvidus incidisse videor an occurrere in vestigiis eius, lacessere ac trahere ad decernendum? <span class="br"></span><span class="lineNumber">6</span><span class="br"></span>experiri iuvat utrum alios repente Carthaginienses per viginti annos terra ediderit an iidem sint qui ad Aegates pugnaverunt insulas et quos ab Eryce duodevicenis denariis aestimatos emisistis,<span class="br"></span><span class="lineNumber">7</span><span class="br"></span> et utrum Hannibal hic sit aemulus itinerum Herculis, ut ipse fert, an vectigalis stipendiariusque et servus populi Romani a patre relictus. <span class="br"></span><span class="lineNumber">8</span><span class="br"></span>quem nisi Saguntinum scelus agitaret, respiceret profecto, si non patriam victam, domum certe patremque et foedera Hamilcaris scripta manu, <span class="br"></span><span class="lineNumber">9</span><span class="br"></span>qui iussus ab consule nostro praesidium deduxit ab Eryce, qui graves impositas victis Carthaginiensibus leges fremens maerensque accepit, qui decedens Sicilia stipendium populo Romano dare pactus est.</p>
<p><span class="br"></span><span class="lineNumber">10</span><span class="br"></span>“Itaque vos ego, milites, non eo solum animo quo adversus alios hostes soletis, pugnare velim, sed cum indignatione quadam atque ira velut si servos videatis vestros arma repente contra vos ferentes. <span class="br"></span><span class="lineNumber">11</span><span class="br"></span>licuit ad Erycem clausos ultimo supplicio humanorum, fame, interficere; licuit victricem classem in Africam traicere atque intra paucos dies sine ullo certamine Carthaginem delere; <span class="br"></span><span class="lineNumber">12</span><span class="br"></span>veniam


 
</p></section><notes></notes></section>