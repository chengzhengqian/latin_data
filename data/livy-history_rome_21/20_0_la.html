<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>14. Ad haec audienda cum circumfusa paulatim multitudine permixtum senatui esset populi concilium, repente primores secessione facta priusquam responsum daretur argentum aurumque omne ex publico privatoque in forum conlatum in ignem ad id raptim factum conicientes eodem plerique semet ipsi praecipitaverunt. <span class="br"></span><span class="lineNumber">2</span><span class="br"></span>cum ex eo pavor ac trepidatio totam urbem pervasisset, alius insuper tumultus ex arce auditur. turris diu quassata prociderat, perque ruinam eius cohors Poenorum impetu facto cum signum imperatori dedisset nudatam stationibus custodiisque solitis hostium esse urbem, <span class="br"></span><span class="lineNumber">3</span><span class="br"></span>non cunctandum in tali occasione ratus Hannibal, totis viribus adgressus urbem momento cepit, signo dato ut omnes puberes interficerentur.</p>
<p>Quod imperium crudele, ceterum prope necessarium cognitum ipso eventu est; <span class="br"></span><span class="lineNumber">4</span><span class="br"></span>cui enim parci potuit ex iis qui aut inclusi cum coniugibus ac liberis domos super se ipsos concremaverunt aut armati nullum ante finem pugnae quam morientes fecerunt?</p>
<p>15. Captum oppidum est cum ingenti praeda. quamquam pleraque ab dominis de industria corrupta erant et in caedibus vix ullum discrimen aetatis ira fecerat et captivi militum praeda fuerant, <span class="br"></span><span class="lineNumber">2</span><span class="br"></span>tamen et ex pretio rerum venditarum aliquantum pecuniae redactum esse constat et multam pretiosam supellectilem vestemque missam Carthaginem.</p>
<p><span class="br"></span><span class="lineNumber">3</span><span class="br"></span>Octavo mense quam coeptum oppugnari captum Saguntum
</p></section><notes></notes></section>