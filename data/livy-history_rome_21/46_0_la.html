<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
<span class="br"></span><span class="lineNumber">7</span><span class="br"></span>tum, quamquam fama prius, qua incerta in maius vero ferri solent, praecepta res erat, tamen ex propinquo visa montium altitudo nivesque caelo prope immixtae, tecta informia imposita rupibus, pecora iumentaque torrida frigore, homines intonsi et inculti, animalia inanimaque omnia rigentia gelu, cetera visu quam dictu foediora terrorem renovarunt. <span class="br"></span><span class="lineNumber">8</span><span class="br"></span>erigentibus in primos agmen clivos apparuerunt imminentes tumulos insidentes montani, qui, si valles occultiores insedissent, coorti ad pugnam repente ingentem fugam stragemque dedissent. <span class="br"></span><span class="lineNumber">9</span><span class="br"></span>Hannibal consistere signa iussit; Gallisque ad visenda loca praemissis, postquam comperit transitum ea non esse, castra inter confragosa omnia praeruptaque quam extentissima potest valle locat. <span class="br"></span><span class="lineNumber">10</span><span class="br"></span>tum per eosdem Gallos, haud sane multum lingua moribusque abhorrentes, cum se immiscuissent conloquiis montanorum, edoctus interdiu tantum obsideri saltum, nocte in sua quemque dilabi tecta, luce prima subiit tumulos, ut ex aperto atque interdiu vim per angustias facturus. <span class="br"></span><span class="lineNumber">11</span><span class="br"></span>die deinde simulando aliud quam quod parabatur consumpto, cum eodem quo constiterant loco castra communissent, <span class="br"></span><span class="lineNumber">12</span><span class="br"></span>ubi primum degressos<a class="footnoteLink" href="#note_LCL233_92_35" id="target_note_LCL233_92_35"><sup>35</sup></a> tumulis montanos laxatasque sensit custodias, pluribus ignibus quam pro numero manentium in speciem factis impedimentisque



</p></section><notes><section class="footnotes"><ul><li class="note" id="note_LCL233_92_35"><a class="footnoteCrossrefLink" href="#target_note_LCL233_92_35" title="Click to highlight in text"><sup class="lineRef">35</sup>degressos <span class="italic">Grut</span>.: digressos Ï€</a></li><script type="text/javascript">document.getElementById('note_LCL233_92_35').style.display = "none";</script></ul></section></notes></section>