<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
Placentiam Cremonamque colonias in agrum Gallicum deductas aegre patiebantur. <span class="br"></span><span class="lineNumber">3</span><span class="br"></span>itaque armis repente arreptis, in eum ipsum agrum impetu facto tantum terroris ac tumultus fecerunt ut non agrestis modo multitudo sed ipsi triumuiri Romani, qui ad agrum venerant adsignandum, diffisi Placentiae moenibus Mutinam confugerint, C. Lutatius C. Servilius M. Annius.</p>
<p><span class="br"></span><span class="lineNumber">4</span><span class="br"></span>Lutati nomen haud dubium est; pro Annio Servilioque Mâ€™. Acilium et C. Herennium habent quidam annales, alii P. Cornelium Asinam et C. Papirium Masonem. <span class="br"></span><span class="lineNumber">5</span><span class="br"></span>id quoque dubium est legati ad expostulandum missi ad Boios violati sint an in triumviros agrum metantes impetus sit factus.</p>
<p><span class="br"></span><span class="lineNumber">6</span><span class="br"></span>Mutinae cum obsiderentur et gens ad oppugnandarum urbium artes rudis, pigerrima eadem ad militaria opera, segnis intactis adsideret muris, simulari coeptum de pace agi; <span class="br"></span><span class="lineNumber">7</span><span class="br"></span>evocatique ab Gallorum principibus legati ad conloquium non contra ius modo gentium sed violata etiam quae data in id tempus erat fide comprehenduntur, negantibus Gallis, nisi obsides sibi redderentur, eos dimissuros. <span class="br"></span><span class="lineNumber">8</span><span class="br"></span>cum haec de legatis nuntiata essent et Mutina praesidiumque in periculo esset, L. Manlius praetor ira accensus effusum agmen ad Mutinam ducit.</p>
</section><notes></notes></section>