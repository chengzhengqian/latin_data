<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
acta invidiam apud nobilitatem suasori legis Flaminio, favorem apud plebem alterumque inde consulatum peperit.</p>
<p><span class="br"></span><span class="lineNumber">5</span><span class="br"></span>Ob haec ratus auspiciis ementiendis Latinarumque feriarum mora et consularibus aliis impedimentis retenturos se in urbe, simulato itinere privatus clam in provinciam abiit. <span class="br"></span><span class="lineNumber">6</span><span class="br"></span>ea res ubi palam facta est, novam insuper iram infestis iam ante patribus movit: non cum senatu modo sed iam cum dis immortalibus C. Flaminium bellum gerere. <span class="br"></span><span class="lineNumber">7</span><span class="br"></span>consulem ante inauspicato factum revocantibus ex ipsa acie dis atque hominibus non paruisse; nunc conscientia spretorum et Capitolium et sollemnem votorum nuncupationem fugisse, <span class="br"></span><span class="lineNumber">8</span><span class="br"></span>ne die initi magistratus Iovis optimi maximi templum adiret, ne senatum invisus ipse et sibi uni invisum videret consuleretque, ne Latinas indiceret Iovique Latiari sollemne sacrum in monte faceret, <span class="br"></span><span class="lineNumber">9</span><span class="br"></span>ne auspicato profectus in Capitolium ad vota nuncupanda, paludatus inde cum lictoribus in provinciam iret. lixae modo sine insignibus sine lictoribus profectum, clam furtim, haud aliter quam si exsilii causa solum vertisset. <span class="br"></span><span class="lineNumber">10</span><span class="br"></span>magis pro maiestate videlicet imperii Arimini quam Romae magistratum initurum et in deversorio hospitali quam apud penates suos praetextam sumpturum.</p>
</section><notes></notes></section>