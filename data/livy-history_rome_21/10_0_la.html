<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
Oriundi a Zacyntho insula dicuntur mixtique etiam ab Ardea Rutulorum quidam generis; <span class="br"></span><span class="lineNumber">3</span><span class="br"></span>ceterum in tantas brevi creverant opes seu maritimis seu terrestribus fructibus seu multitudinis incremento seu disciplinae sanctitate qua fidem socialem usque ad perniciem suam coluerunt.</p>
<p><span class="br"></span><span class="lineNumber">4</span><span class="br"></span>Hannibal infesto exercitu ingressus fines, pervastatis passim agris urbem tripertito adgreditur. <span class="br"></span><span class="lineNumber">5</span><span class="br"></span>angulus muri erat in planiorem patentioremque quam cetera circa vallem vergens; adversus eum vineas agere instituit per quas aries moenibus admoveri posset. <span class="br"></span><span class="lineNumber">6</span><span class="br"></span>sed ut locus procul muro satis aequus agendis vineis fuit, ita haudquaquam prospere, postquam ad effectum operis ventum est, coeptis succedebat. <span class="br"></span><span class="lineNumber">7</span><span class="br"></span>et turris ingens imminebat et murus, ut in suspecto loco, supra ceterae modum altitudinis emunitus erat, et iuventus delecta ubi plurimum periculi ac timoris ostendebatur ibi vi maiore obsistebant. <span class="br"></span><span class="lineNumber">8</span><span class="br"></span>ac primo missilibus summovere hostem nec quicquam satis tutum munientibus pati; deinde iam non pro moenibus modo atque turri tela micare, sed ad erumpendum etiam in stationes operaque hostium animus erat; <span class="br"></span><span class="lineNumber">9</span><span class="br"></span>quibus tumultuariis certaminibus haud ferme plures Saguntini cadebant quam 



 
</p></section><notes></notes></section>