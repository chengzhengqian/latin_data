<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
Poenum quod inter Alpes Appenninumque agri sit suae dicionis fecisse.‚Äù</p>
<p><span class="br"></span><span class="lineNumber">6</span><span class="br"></span>Haec adsidens aegro collegae, haec in praetorio prope contionabundus agere. stimulabat et tempus propinquum comitiorum, ne in novos consules bellum differretur, et occasio in se unum vertendae gloriae, dum aeger collega erat. <span class="br"></span><span class="lineNumber">7</span><span class="br"></span>itaque nequiquam dissentiente Cornelio parari ad propinquum certamen milites iubet.</p>
<p>Hannibal cum quid optimum foret hosti cerneret, vix ullam spem habebat temere atque improvide quicquam consules acturos; <span class="br"></span><span class="lineNumber">8</span><span class="br"></span>cum alterius ingenium, fama prius, deinde re cognitum, percitum ac ferox sciret esse ferociusque factum prospero cum praedatoribus suis certamine crederet, adesse gerendae rei fortunam haud diffidebat. <span class="br"></span><span class="lineNumber">9</span><span class="br"></span>cuius ne quod praetermitteret tempus, sollicitus intentusque erat, dum tiro hostium miles esset, dum meliorem ex ducibus inutilem volnus faceret, dum Gallorum animi vigerent, <span class="br"></span><span class="lineNumber">10</span><span class="br"></span>quorum ingentem multitudinem sciebat segnius secuturam quanto longius ab domo traherentur. <span class="br"></span><span class="lineNumber">11</span><span class="br"></span>cum ob haec taliaque speraret propinquum certamen et facere, si cessaretur, cuperet speculatoresque Galli, ad ea exploranda quae vellet tutiores quia in utrisque castris militabant, paratos pugnae esse Romanos rettulissent, locum insidiis circumspectare Poenus coepit.</p>
</section><notes></notes></section>