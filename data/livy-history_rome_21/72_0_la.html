<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
sublatis armamentis veniebant. <span class="br"></span><span class="lineNumber">10</span><span class="br"></span>extemplo datum signum ex speculis et in oppido ad arma conclamatum est et in naves conscensum; pars militum in muris portarumque in stationibus, pars in navibus erant.</p>
<p><span class="br"></span><span class="lineNumber">11</span><span class="br"></span>Et Carthaginienses, quia rem fore haud cum imparatis cernebant, usque ad lucem portu se abstinuerunt, demendis armamentis eo tempore aptandaque ad pugnam classe absumpto. <span class="br"></span><span class="lineNumber">12</span><span class="br"></span>ubi inluxit, recepere classem in altum ut spatium pugnae esset exitumque liberum e portu naves hostium haberent. <span class="br"></span><span class="lineNumber">13</span><span class="br"></span>nec Romani detractavere pugnam et memoria circa ea ipsa loca gestarum rerum freti et militum multitudine ac virtute.</p>
<p>50. Ubi in altum evecti sunt, Romanus conserere pugnam et ex propinquo vires conferre velle; <span class="br"></span><span class="lineNumber">2</span><span class="br"></span>contra eludere Poenus et arte non vi rem gerere naviumque quam virorum aut armorum malle certamen facere. <span class="br"></span><span class="lineNumber">3</span><span class="br"></span>nam ut sociis navalibus adfatim instructam classem, ita inopem milite habebant, et sicubi conserta navis esset, haudquaquam par numerus armatorum ex ea pugnabat. <span class="br"></span><span class="lineNumber">4</span><span class="br"></span>quod ubi animadversum est, et Romanis multitudo sua auxit animum et paucitas illis minuit. <span class="br"></span><span class="lineNumber">5</span><span class="br"></span>extemplo septem naves Punicae circumventae: fugam ceterae ceperunt. mille et septingenti fuere in navibus captis milites nautaeque, in his tres nobiles Carthaginiensium. <span class="br"></span><span class="lineNumber">6</span><span class="br"></span>classis Romana incolumis, una tantum perforata navi sed ea quoque ipsa reduce, in portum rediit.</p>
</section><notes></notes></section>