<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">8</span><span class="br"></span>“Itaque quoniam discerni placet quid publico consilio, quid sua sponte imperatores faciant, nobis vobiscum foedus est a C. Lutatio consule ictum in quo, cum caveretur utrorumque sociis, nihil de Saguntinis—necdum enim erant socii vestri—cautum est. <span class="br"></span><span class="lineNumber">9</span><span class="br"></span>at enim eo foedere quod cum Hasdrubale ictum est Saguntini excipiuntur. adversus quod ego nihil dicturus sum nisi quod a vobis didici. <span class="br"></span><span class="lineNumber">10</span><span class="br"></span>vos enim, quod C. Lutatius consul primo nobiscum foedus icit, quia neque auctoritate patrum nec populi iussu ictum erat, negastis vos eo teneri; itaque aliud de integro foedus publico consilio ictum est. <span class="br"></span><span class="lineNumber">11</span><span class="br"></span>si vos non tenent foedera vestra nisi ex auctoritate aut iussu vestro icta, ne nos quidem Hasdrubalis foedus quod nobis insciis icit obligare potuit. <span class="br"></span><span class="lineNumber">12</span><span class="br"></span>proinde omittite Sagunti atque Hiberi mentionem facere et quod diu parturit animus vester aliquando pariat.”</p>
<p><span class="br"></span><span class="lineNumber">13</span><span class="br"></span>Tum Romanus sinu ex toga facto, “hic” inquit, “vobis bellum et pacem portamus; utrum placet sumite.” sub hanc vocem haud minus ferociter, daret utrum vellet, succlamatum est; <span class="br"></span><span class="lineNumber">14</span><span class="br"></span>et cum is iterum sinu effuso bellum dare dixisset, accipere se omnes responderunt et quibus acciperent animis iisdem se gesturos.</p>
<p>19. Haec derecta percontatio ac denuntiatio belli magis ex dignitate populi Romani visa est quam de foederum iure verbis disceptare, cum ante, tum maxime Sagunto 


</p></section><notes></notes></section>