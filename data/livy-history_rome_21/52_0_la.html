<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 miranti Hannibali quae res moraretur agmen nuntiatur rupem inviam esse. digressus deinde ipse ad locum visendum.</p>
<p><span class="br"></span><span class="lineNumber">4</span><span class="br"></span>Haud dubia res visa quin per invia circa nec trita antea, quamuis longo ambitu, circumduceret agmen. <span class="br"></span><span class="lineNumber">5</span><span class="br"></span>ea vero via insuperabilis fuit; nam cum super veterem nivem intactam nova modicae altitudinis esset, molli nec praealtae facile pedes ingredientium insistebant; <span class="br"></span><span class="lineNumber">6</span><span class="br"></span>ut vero tot hominum iumentorumque incessu dilapsa est, per nudam infra glaciem fluentemque tabem liquescentis nivis ingrediebantur. <span class="br"></span><span class="lineNumber">7</span><span class="br"></span>taetra ibi luctatio erat, ut a lubrica glacie<a class="footnoteLink" href="#note_LCL233_104_46" id="target_note_LCL233_104_46"><sup>46</sup></a> non recipiente vestigium et in prono citius pedes fallente, ut, seu manibus in adsurgendo seu genu se adiuvissent, ipsis adminiculis prolapsis iterum corruerent; nec stirpes circa radicesve ad quas pede aut manu quisquam eniti posset erant; ita in levi tantum glacie tabidaque nive volutabantur. <span class="br"></span><span class="lineNumber">8</span><span class="br"></span>iumenta secabant interdum etiam infimam ingredientia nivem et prolapsa iactandis gravius in conitendo ungulis penitus perfringebant, ut pleraque velut pedica capta haererent in dura et alte concreta glacie.</p>
<p>37. Tandem nequiquam iumentis atque hominibus fatigatis castra in iugo posita, aegerrime ad id ipsum loco purgato; tantum nivis fodiendum atque egerendum fuit. 


</p></section><notes><section class="footnotes"><ul><li class="note" id="note_LCL233_104_46"><a class="footnoteCrossrefLink" href="#target_note_LCL233_104_46" title="Click to highlight in text"><sup class="lineRef">46</sup>ut a lubrica glacie Ï€;<span class="italic"> cf. Briscoe, Liviana, 38</span>: via lubrica glacie <span class="italic">Sauppe</span>: lubrica glacie<span class="italic"> Madvig</span>: ita lubrica glacie<span class="italic"> Heerwagen</span>:<span class="italic"> </span>via lubrica<span class="italic"> H.J.M.</span></a></li><script type="text/javascript">document.getElementById('note_LCL233_104_46').style.display = "none";</script></ul></section></notes></section>