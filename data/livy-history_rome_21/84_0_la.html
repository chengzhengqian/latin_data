<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">9</span><span class="br"></span>Paucorum inde dierum quiete sumpta et vixdum satis percurato volnere, ad Victumulas oppugnandas ire pergit. <span class="br"></span><span class="lineNumber">10</span><span class="br"></span>id emporium Romanis Gallico bello fuerat; munitum inde locum frequentauerant accolae mixti undique ex finitimis populis, et tum terror populationum eo plerosque ex agris compulerat. <span class="br"></span><span class="lineNumber">11</span><span class="br"></span>huius generis multitudo, fama impigre defensi ad Placentiam praesidii accensa, armis arreptis obuiam Hannibali procedit. <span class="br"></span><span class="lineNumber">12</span><span class="br"></span>magis agmina quam acies in via concurrerunt, et cum ex altera parte nihil praeter inconditam turbam esset, in altera et dux militi et miles duci fidens, ad triginta quinque milia hominum a paucis fusa.</p>
<p><span class="br"></span><span class="lineNumber">13</span><span class="br"></span>Postero die deditione facta praesidium intra moenia accepere; iussique arma tradere cum dicto paruissent, signum repente victoribus datur ut tamquam vi captam urbem diriperent; <span class="br"></span><span class="lineNumber">14</span><span class="br"></span>neque ulla quae in tali re memorabilis scribentibus videri solet praetermissa clades est; adeo omne libidinis crudelitatisque et inhumanae superbiae editum in miseros exemplum est. hae fuere hibernae expeditiones Hannibalis.</p>
<p>58. Haud longi inde temporis, dum intolerabilia frigora erant, quies militi data est; <span class="br"></span><span class="lineNumber">2</span><span class="br"></span>et ad prima ac dubia signa veris profectus ex hibernis in Etruriam ducit, eam quoque gentem, sicut Gallos Liguresque, aut vi aut voluntate 

</p></section><notes></notes></section>