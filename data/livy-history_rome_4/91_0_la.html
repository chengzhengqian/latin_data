<section class="div1 language" lang="la"><section class="div2"><p class="noindent">
<span class="marginNote left"><span class="sc">a.d.c</span> 345</span><span class="innerMarginNote right">4</span>Nec dilectum consules nec comitia quae petebant tribuni expediebant. Inclinante deinde se fortuna ad causam plebis nuntii veniunt arcem Carventanam dilapsis ad praedam militibus qui in praesidio erant, Aequos interfectis paucis custodibus arcis invasisse; alios recurrentes in arcem, alios palantes in agris
<span class="innerMarginNote right">5</span>caesos. Ea adversa civitati<a class="footnoteLink" href="#note_LCL133_436_1" id="target_note_LCL133_436_1"><sup>1</sup></a> res vires tribuniciae actioni adiecit. Nequiquam enim temptati ut tum denique desisterent impediendo bello, postquam non cessere nec publicae tempestati nec suae invidiae, pervincunt ut senatus consultum fiat de tribunis
<span class="innerMarginNote right">6</span>militum creandis, certo tamen pacto ne cuius ratio haberetur qui eo anno tribunus plebis esset, neve
<span class="innerMarginNote right">7</span>quis reficeretur in annum tribunus plebis, haud dubie Icilios denotante senatu, quos mercedem seditiosi tribunatus petere consulatum insimulabant. Tum dilectus haberi bellumque omnium ordinum consensu
<span class="innerMarginNote right">8</span>apparari coeptum. Consules ambo profecti sint ad arcem Carventanam, an alter ad comitia habenda substiterit, incertum diversi auctores faciunt; illa pro certo habenda, in quibus non dissentiunt, ab arce Carventana, cum diu nequiquam oppugnata esset, recessum, Verruginem in Volscis eodem exercitu




</p></section><notes><section class="footnotes"><ul><li class="note" id="note_LCL133_436_1"><a class="footnoteCrossrefLink" href="#target_note_LCL133_436_1" title="Click to highlight in text"><sup class="lineRef">1</sup>civitati <span class="italic">D</span><sup>4</sup> ϛ: ciuitatis Ω: ciuitas <span class="italic">D</span> ?.</a></li><script type="text/javascript">document.getElementById('note_LCL133_436_1').style.display = "none";</script></ul></section></notes></section>