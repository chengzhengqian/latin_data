<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 323</span>maxima apud eos vis cogendae militiae erat, dilectu habito utrimque validi exercitus profecti in Algidum
<span class="innerMarginNote right">4</span>convenere, ibique seorsum Aequi, seorsum Volsci castra communivere, intentiorque quam unquam ante muniendi exercendique militem cura ducibus
<span class="innerMarginNote right">5</span>erat. Eo plus nuntii terroris Romam attulere. Senatui dictatorem dici placuit, quia etsi saepe victi populi maiore tamen conatu quam alias unquam rebellarant, et aliquantum Romanae iuventutis morbo
<span class="innerMarginNote right">6</span>absumptum erat. Ante omnia pravitas consulum discordiaque inter ipsos et certamina in consiliis omnibus terrebant. Sunt qui male pugnatum ab his consulibus in Algido auctores sint eamque causam
<span class="innerMarginNote right">7</span>dictatoris creandi fuisse. Illud satis constat ad alia discordes in uno adversus patrum voluntatem consensisse
ne dicerent dictatorem, donec cum alia aliis terribiliora adferrentur nec in auctoritate senatus consules essent, Q. Servilius Priscus, summis honoribus
<span class="innerMarginNote right">8</span>egregie usus, “Vos” inquit, “tribuni plebis, quoniam ad extrema ventum est, senatus appellat ut in tanto discrimine rei publicae dictatorem dicere
<span class="innerMarginNote right">9</span>consules pro potestate vestra cogatis.” Qua voce audita occasionem oblatam rati tribuni augendae potestatis secedunt proque collegio pronuntiant placere
consules senatui dicto audientes esse; si adversus
</p></section><notes></notes></section>