<section class="div1 language" lang="la"><section class="div2"><p class="noindent">
<span class="marginNote left"><span class="sc">a.u.c.</span> 309</span>publicorum privatorumque adferre, ne quid sinceri, ne quid incontaminati sit, ut discrimine omni sublato
<span class="innerMarginNote right">6</span>nec se quisquam nec suos noverit. Quam enim aliam vim conubia promiscua habere nisi ut ferarum prope ritu volgentur concubitus plebis patrumque? Ut qui natus sit ignoret, cuius sanguinis, quorum sacrorum
sit; dimidius patrum sit, dimidius plebis, ne
<span class="innerMarginNote right">7</span>secum quidem ipse concors. Parum id videri, quod omnia divina humanaque turbentur; iam ad consulatum
volgi turbatores accingi. Et primo ut alter consul ex plebe fieret, id modo sermonibus temptasse; nunc rogari ut seu ex patribus seu ex plebe velit populus consules creet. Et creaturos haud dubie ex plebe seditiosissimum quemque;
<span class="innerMarginNote right">8</span>Canuleios igitur Iciliosque consules fore. Ne id Iuppiter optimus maximus sineret regiae maiestatis imperium eo recidere; et se miliens morituros potius quam ut tantum dedecoris admitti patiantur.
<span class="innerMarginNote right">9</span>Certum habere maiores quoque, si divinassent concedendo
omnia non mitiorem in se plebem, sed asperiorem alia ex aliis iniquiora postulando cum prima impetrasset futuram, primo quamlibet dimicationem
subituros fuisse potius quam eas leges
<span class="innerMarginNote right">10</span>sibi imponi paterentur. Quia tum concessum sit
<span class="innerMarginNote right">11</span>de tribunis, iterum concessum esse; finem non




</p></section><notes></notes></section>