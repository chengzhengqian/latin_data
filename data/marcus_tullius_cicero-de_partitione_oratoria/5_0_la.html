<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>C. F. Quomodo igitur ista explicas?</p>
<p>C. P. Habeo communia praecepta fidem faciendi et commovendi. Quoniam fides est firma opinio, motus autem animi incitatio aut ad voluptatem aut ad molestiam aut ad metum aut ad cupiditatem (tot enim sunt motus genera, partes plures generum singulorum), omnem collocationem ad finem accommodo quaestionis. Nam est in proposito finis fides, in causa et fides et motus. Quare cum de causa dixero, in qua est propositum, de utroque dixero.</p>
<p><span class="br"></span><span class="lineNumber">10</span><span class="br"></span>C. F. Quid habes igitur de causa dicere?</p>
<p>C. P. Auditorum eam genere distingui. Nam aut auscultator est modo qui audit aut disceptator, id est, rei sententiaeque moderator: ita ut aut delectetur aut statuat aliquid. Statuit autem aut de praeteritis, ut iudex, aut de futuris, ut senatus. Sic tria sunt genera, iudicii, deliberationis, exornationisâ€”quae quia in laudationes maxime confertur, proprium habet iam ex eo nomen.</p>
</section>
<section class="div2">
<p><span class="br"></span><span class="lineNumber">11</span><span class="br"></span>IV. C. F. Quas res sibi proponet in istis tribus generibus orator?</p>
<p>C. P. Delectationem in exornatione, in iudicio aut saevitiam aut clementiam iudicis, in suasione autem aut spem aut reformidationem deliberantis.</p>
</section><notes></notes></section>