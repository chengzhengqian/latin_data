<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

videtur. Quare de constituendis actionibus, de<a class="footnoteLink" href="#note_LCL349_386_1" id="target_note_LCL349_386_1"><sup>1</sup></a> accipiendis subeundisque iudiciis, de excipienda iniquitate actionis, de comparanda aequitate, quod ea fere generis eius sunt ut quamquam in ipsum iudicium saepe delabantur tamen ante iudicium tractanda videantur, paullulum ea separo a iudiciis tempore magis agendi quam dissimilitudine generis. Nam omnia quae de iure civili aut de aequo et bono disceptantur cadunt in eam formam in qua quale quid sit ambigitur, de qua dicturi sumus; quae in aequitate et iure maxime consistit.</p>
</section>
<section class="div2">
<p><span class="br"></span><span class="lineNumber">101</span><span class="br"></span>XXIX. In omnibus igitur causis tres sunt gradus ex quibus unus aliquis capiendus est, si plures non queas, ad resistendum. Nam aut ita constituendum<a class="footnoteLink" href="#note_LCL349_386_2" id="target_note_LCL349_386_2"><sup>2</sup></a> est ut id quod obiicitur factum neges, aut illud quod factum fateare neges eam vim habere atque id esse quod adversarius criminetur, aut si neque de facto neque de facti appellatione ambigi potest, id quod arguere neges tale esse quale ille dicat et rectum <span class="br"></span><span class="lineNumber">102</span><span class="br"></span>esse quod feceris concedendumve defendas. Ita primus ille status et quasi conflictio cum adversario coniectura quadam, secundus autem definitione atque descriptione aut informatione verbi, tertius aequi et veri et recti et humani ad ignoscendum disputatione tractandus est. Et quoniam semper is qui defendit non solum resistat oportet aliquo statu



</p></section><notes><section class="footnotes"><ul><li class="note" id="note_LCL349_386_1"><a class="footnoteCrossrefLink" href="#target_note_LCL349_386_1" title="Click to highlight in text"><sup class="lineRef">1</sup>de <span class="italic">add. Rackham.</span></a></li><script type="text/javascript">document.getElementById('note_LCL349_386_1').style.display = "none";</script><li class="note" id="note_LCL349_386_2"><a class="footnoteCrossrefLink" href="#target_note_LCL349_386_2" title="Click to highlight in text"><sup class="lineRef">2</sup><span class="italic">Rackham</span>: consistendum.</a></li><script type="text/javascript">document.getElementById('note_LCL349_386_2').style.display = "none";</script></ul></section></notes></section>