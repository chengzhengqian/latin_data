<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>C. F. Cur igitur exponis hoc loco genera controversiarum?</p>
<p>C. P. Ut rationem collocandi ad finem cuiusque accommodem.</p>
<p><span class="br"></span><span class="lineNumber">12</span><span class="br"></span>C. F. Quonam tandem modo?</p>
<p>C. P. Quia quibus in orationibus delectatio finis est varii sunt ordines collocandi. Nam aut temporum servantur gradus aut generum distributiones, aut a minoribus ad maiora ascendimus aut a maioribus ad minora delabimur: aut haec inaequabili varietate distinguimus, cum parva magnis, simplicia coniunctis, obscura dilucidis, laeta tristibus, incredibilia probabilibus inteximus, quae in exornationem cadunt omnia.</p>
<p><span class="br"></span><span class="lineNumber">13</span><span class="br"></span>C. F. Quid? in deliberatione quid spectas?</p>
<p>C. P. Principia vel non longa vel saepe nulla; sunt enim ad audiendum qui deliberant sua causa parati. Nec multum sane saepe narrandum est; est enim narratio aut praeteritarum rerum aut praesentium, suasio autem futurarum. Quare ad fidem et ad motum adhibenda est omnis oratio.</p>
<p><span class="br"></span><span class="lineNumber">14</span><span class="br"></span>C. F. Quid? in iudiciis quae est collocatio?</p>
<p>C. P. Non eadem accusatoris et rei, quod accusator rerum ordinem prosequitur et singula argumenta quasi hasta in manu collocata vehementer proponit, concludit acriter, confirmat tabulis, decretis, testiÂ­moniis,

</p></section><notes></notes></section>