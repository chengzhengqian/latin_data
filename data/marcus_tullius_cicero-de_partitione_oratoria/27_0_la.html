<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

quae est exposita in aliis ratio, eadem huc transfertur.</p>
<p>C. F. Cognita igitur omni distributione propositarum consultationum, causarum genera restant.</p>
<p><span class="br"></span><span class="lineNumber">69</span><span class="br"></span>C. P. Admodum; et earum quidem forma duplex est, quarum altera delectationem sectatur audientium,<a class="footnoteLink" href="#note_LCL349_362_1" id="target_note_LCL349_362_1"><sup>1</sup></a> alterius ut obtineat, probet et efficiat<a class="footnoteLink" href="#note_LCL349_362_2" id="target_note_LCL349_362_2"><sup>2</sup></a> quod agit, omnis est suscepta contentio. Itaque illud superius exornatio dicitur, quod cum latum genus esse potest saneque varium, unum ex eo delegimus, quod ad laudandos claros viros suscipimus et ad improbos vituperandos. Genus enim nullum est orationis quod aut uberius ad dicendum aut utilius civitatibus esse possit aut in quo magis orator in cognitione virtutum vitiorumque versetur. Reliquum autem genus causarum aut in provisione posteri temporis aut in praeteriti disceptatione versatur, quorum alterum deliberationis est, alterum <span class="br"></span><span class="lineNumber">70</span><span class="br"></span>iudicii. Ex qua partitione tria genera causarum exstiterunt, unum quod a meliori parte laudationis est appellatum, deliberationis alterum, tertium iudiciorum. Quam ob rem de primo primum, si placet, disputemus.</p>
<p>C. F. Mihi vero placet.</p>
</section>
<section class="div2">
<p>XXI. C. P. Ac laudandi vituperandique rationes, quae non ad bene dicendum solum sed etiam ad honeste vivendum valent, exponam breviter, atque a principiis exordiar et laudandi et vituperandi.</p>
<p><span class="br"></span><span class="lineNumber">71</span><span class="br"></span>Omnia enim sunt profecto laudanda quae coniuncta cum virtute sunt, et quae cum vitiis, vituperanda. Quam ob rem finis alterius est honestas,





</p></section><notes><section class="footnotes"><ul><li class="note" id="note_LCL349_362_1"><a class="footnoteCrossrefLink" href="#target_note_LCL349_362_1" title="Click to highlight in text"><sup class="lineRef">1</sup><span class="italic">Schol.</span>: aurium.</a></li><script type="text/javascript">document.getElementById('note_LCL349_362_1').style.display = "none";</script><li class="note" id="note_LCL349_362_2"><a class="footnoteCrossrefLink" href="#target_note_LCL349_362_2" title="Click to highlight in text"><sup class="lineRef">2</sup>[probet et efficiat] <span class="italic">? Rackham.</span></a></li><script type="text/javascript">document.getElementById('note_LCL349_362_2').style.display = "none";</script></ul></section></notes></section>