<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>C. P. Primum in ipsam vim oratoris, deinde in orationem, tum in quaestionem.</p>
<p>C. F. In quo est ipsa vis?</p>
<p>C. P. In rebus et verbis. Sed et res et verba invenienda sunt et collocandaâ€”proprie autem in rebus invenire, in verbis eloqui dicitur, collocare autem, etsi est commune, tamen ad inveniendum refertur. Vox, motus, vultus atque omnis actio eloquendi comes est, earumque rerum omnium custos est memoria.</p>
<p><span class="br"></span><span class="lineNumber">4</span><span class="br"></span>C. F. Quid? orationis quot sunt partes?</p>
<p>C. P. Quattuor. Earum duae valent ad rem docendam, narratio et confirmatio, ad impellendos animos duae, principium et peroratio.</p>
<p>C. F. Quid? Quaestio quasnam habet partes?</p>
<p>C. P. Infinitam, quam consultationem appello, et definitam, quam causam nomino.</p>
</section>
<section class="div2">
<p><span class="br"></span><span class="lineNumber">5</span><span class="br"></span>II. C. F. Quoniam igitur invenire primum est oratoris, quid quaeret?</p>
<p>C. P. Ut inveniat quemadmodum fidem faciat eis quibus volet persuadere et quemadmodum motum eorum animis afferat.</p>
<p>C. F. Quibus rebus fides fit?</p>
<p>C. P. Argumentis, quae ducuntur ex locis aut in re ipsa insitis aut assumptis.</p>
<p>C. F. Quos vocas locos?</p>
<p>C. P. Eos in quibus latent argumenta.</p>
</section><notes></notes></section>