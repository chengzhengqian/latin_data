<section class="div1 language" lang="la"><section class="div2">
<p class="lineGroup">
<span class="line"><span class="br"></span><span class="lineNumber">310</span><span class="br"></span>consule nobilior libertatemque daturus,</span><span class="linebreak"></span>
<span class="line">quam necdum meruit. scandit sublime tribunal</span><span class="linebreak"></span>
<span class="line">atque inter proprias laudes Aegyptia iactat</span><span class="linebreak"></span>
<span class="line">somnia prostratosque canit se vate tyrannos.</span><span class="linebreak"></span>
<span class="line">scilicet in dubio vindex Bellona pependit,</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>dum spado Tiresias enervatusque Melampus</span><span class="linebreak"></span>
<span class="line">reptat ab extremo referens oracula Nilo.</span><span class="linebreak"></span></p>
<p class="lineGroup"><span class="line indent2">Obstrepuere avium voces, exhorruit annus</span><span class="linebreak"></span>
<span class="line">nomen, et insanum gemino proclamat ab ore</span><span class="linebreak"></span>
<span class="line">eunuchumque vetat fastis accedere Ianus:</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>sumeret inlicitos etenim si femina fasces,</span><span class="linebreak"></span>
<span class="line">esset turpe minus. Medis levibusque Sabaeis</span><span class="linebreak"></span>
<span class="line">imperat hic sexus, reginarumque sub armis</span><span class="linebreak"></span>
<span class="line">barbariae pars magna iacet: gens nulla probatur,</span><span class="linebreak"></span>
<span class="line">eunuchi quae sceptra ferat. Tritonia, Phoebe,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>Terra, Ceres, Cybele, Iuno, Latona coluntur:</span><span class="linebreak"></span>
<span class="line">eunuchi quae templa dei, quas vidimus aras?</span><span class="linebreak"></span>
<span class="line">inde sacerdotes; haec intrat pectora Phoebus;</span><span class="linebreak"></span>
<span class="line">inde canunt Delphi; Troianam sola Minervam</span><span class="linebreak"></span>
<span class="line">virginitas Vestalis adit flammasque tuetur:</span><span class="linebreak"></span>
<span class="line"><span class="br"></span><span class="lineNumber">330</span><span class="br"></span>hi nullas meriti vittas semperque profani.</span><span class="linebreak"></span>
<span class="line">nascitur ad fructum mulier prolemque futuram:</span><span class="linebreak"></span>
<span class="line">hoc genus inventum est ut serviat. Herculis arcu</span><span class="linebreak"></span>
<span class="line">concidit Hippolyte; Danai fugere bipennem,</span><span class="linebreak"></span>
<span class="line">Penthesilea, tuam; claras Carthaginis arces</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>creditur et centum portis Babylona superbam</span><span class="linebreak"></span>
<span class="line">femineus struxisse labor. quid nobile gessit</span><span class="linebreak"></span>
</p></section><notes></notes></section>