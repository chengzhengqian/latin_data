<section class="div1 language" lang="la"><section class="div2"><p class="lineGroup">
<span class="line indent14">“Ne prisca revolvam</span><span class="linebreak"></span>
<span class="line"><span class="br"></span><span class="lineNumber">475</span><span class="br"></span>neu numerem, quantis iniuria mille per annos</span><span class="linebreak"></span>
<span class="line">sit retro ducibus, quanti foedabitur aevi</span><span class="linebreak"></span>
<span class="line">canities, unam subeant quot saecula culpam:</span><span class="linebreak"></span>
<span class="line">inter Arinthaei fastos et nomen erile</span><span class="linebreak"></span>
<span class="line">servus erit dominoque suos aequalis honores</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>inseret! heu semper Ptolomaei noxia mundo</span><span class="linebreak"></span>
<span class="line">mancipia! en alio laedor graviore Pothino</span><span class="linebreak"></span>
<span class="line">et patior maius Phario scelus. ille cruorem</span><span class="linebreak"></span>
<span class="line">consulis unius Pellaeis ensibus hausit;</span><span class="linebreak"></span>
<span class="line">inquinat hic omnes.</span><span class="linebreak"></span>
<span class="line indent10">“Si nil privata movebunt,</span><span class="linebreak"></span>
<span class="line"><span class="br"></span><span class="lineNumber">485</span><span class="br"></span>at tu principibus, vestrae tu prospice causae</span><span class="linebreak"></span>
<span class="line">regalesque averte notas. hunc accipit unum</span><span class="linebreak"></span>
<span class="line">aula magistratum: vobis patribusque recurrit</span><span class="linebreak"></span>
<span class="line">hic alternus honos. in crimen euntibus annis</span><span class="linebreak"></span>
<span class="line">parce, quater consul! contagia fascibus, oro,</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>defendas ignava tuis neu tradita libris</span><span class="linebreak"></span>
<span class="line">omina vestitusque meos, quibus omne, quod ambit</span><span class="linebreak"></span>
<span class="line">oceanus, domui, tanta caligine mergi</span><span class="linebreak"></span>
<span class="line">calcarique sinas. nam quae iam bella geramus</span><span class="linebreak"></span>
<span class="line">mollibus auspiciis? quae iam conubia prolem</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>vel frugem latura seges? quid fertile terris,</span><span class="linebreak"></span>
<span class="line">quid plenum sterili possit sub consule nasci?</span><span class="linebreak"></span>
<span class="line">eunuchi si iura dabunt legesque tenebunt,</span><span class="linebreak"></span>
<span class="line">ducant pensa viri mutatoque ordine rerum</span><span class="linebreak"></span>
<span class="line">vivat Amazonio confusa licentia ritu.</span><span class="linebreak"></span></p>
</section><notes></notes></section>