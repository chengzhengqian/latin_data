<section class="div1 language" lang="la"><section class="div2"><p class="lineGroup">
<span class="line">praetentas vitiis? probitatis inertia nomen,</span><span class="linebreak"></span>
<span class="line">iustitiae formido subit. tolerabis iniquam</span><span class="linebreak"></span>
<span class="line">pauperiem, cum tela geras? et flebis inultus,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>cum pateant tantae nullis custodibus urbes?</span><span class="linebreak"></span></p>
<p class="lineGroup"><span class="line indent1">“Quippe metus poenae. pridem mos ille vigebat,</span><span class="linebreak"></span>
<span class="line">ut meritos colerent impacatisque rebelles</span><span class="linebreak"></span>
<span class="line">urgerent odiis; at nunc, qui foedera rumpit,</span><span class="linebreak"></span>
<span class="line">ditatur; qui servat, eget. vastator Achivae</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>gentis et Epirum nuper populatus inultam</span><span class="linebreak"></span>
<span class="line">praesidet Illyrico; iam, quos obsedit, amicos</span><span class="linebreak"></span>
<span class="line">ingreditur muros illis responsa daturus,</span><span class="linebreak"></span>
<span class="line">quorum coniugibus potitur natosque peremit.</span><span class="linebreak"></span>
<span class="line">sic hostes punire solent, haec praemia solvunt</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>excidiis. cunctaris adhuc numerumque tuorum</span><span class="linebreak"></span>
<span class="line">respicis exiguamque manum? tu rumpe quietem;</span><span class="linebreak"></span>
<span class="line">bella dabunt socios. nec te tam prona monerem,</span><span class="linebreak"></span>
<span class="line">si contra paterere viros: nunc alter in armis</span><span class="linebreak"></span>
<span class="line">sexus et eunuchis se defensoribus orbis</span><span class="linebreak"></span>
<span class="line">credidit; hos aquilae Romanaque signa sequuntur.</span><span class="linebreak"></span>
<span class="line"><span class="br"></span><span class="lineNumber">226</span><span class="br"></span>incipe barbaricae tandem te reddere vitae,</span><span class="linebreak"></span>
<span class="line">te quoque iam timeant admirenturque nocentem,</span><span class="linebreak"></span>
<span class="line">quem sprevere pium. spoliis praedaque repletus</span><span class="linebreak"></span>
<span class="line">cum libeat Romanus eris.”</span><span class="linebreak"></span>
</p>
<p class="lineGroup">
<span class="line indent14">Sic fata repente</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>in diram se vertit avem rostroque recurvo</span><span class="linebreak"></span>
<span class="line">turpis et infernis tenebris obscurior alas</span><span class="linebreak"></span>
<span class="line">auspicium veteri sedit ferale sepulcro.</span><span class="linebreak"></span></p>
<p class="lineGroup"><span class="line indent1">Ille, pavor postquam resoluto corde quievit</span><span class="linebreak"></span>
</p></section><notes></notes></section>