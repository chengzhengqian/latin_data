<section class="div1 language" lang="la"><section class="div2">
<p class="lineGroup"><span class="line">ubere; suscipiunt matris post viscera poenae.</span><span class="linebreak"></span>
<span class="line">advolat Armenius certo mucrone recisos</span><span class="linebreak"></span>
<span class="line">edoctus mollire mares damnoque nefandum</span><span class="linebreak"></span>
<span class="line">aucturus pretium; fecundum corporis imbrem<a class="footnoteLink" href="#note_LCL135_142_1" id="target_note_LCL135_142_1"><sup>1</sup></a></span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>sedibus exhaurit geminis unoque sub ictu</span><span class="linebreak"></span>
<span class="line">eripit officium patris nomenque mariti.</span><span class="linebreak"></span>
<span class="line">ambiguus vitae iacuit, penitusque supremum</span><span class="linebreak"></span>
<span class="line">in cerebrum secti traxerunt frigora nervi.</span><span class="linebreak"></span></p>
<p class="lineGroup"><span class="line indent2">Laudemusne manum, quae vires abstulit hosti,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>an potius fato causam tribuisse queramur?</span><span class="linebreak"></span>
<span class="line">profuerat mansisse virum; felicior extat</span><span class="linebreak"></span>
<span class="line">opprobrio; serviret adhuc, si fortior esset.</span><span class="linebreak"></span></p>
<p class="lineGroup"><span class="line indent2">Inde per Assyriae trahitur commercia ripae;</span><span class="linebreak"></span>
<span class="line">hinc fora venalis Galata ductore frequentat</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>permutatque domos varias; quis nomina possit</span><span class="linebreak"></span>
<span class="line">tanta sequi? miles stabuli Ptolomaeus in illis</span><span class="linebreak"></span>
<span class="line">notior: hic longo lassatus paelicis usu</span><span class="linebreak"></span>
<span class="line">donat Arinthaeo; neque enim iam dignus haberi</span><span class="linebreak"></span>
<span class="line">nec maturus emi. cum fastiditus abiret,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>quam gemuit, quanto planxit divortia luctu!</span><span class="linebreak"></span>
<span class="line">“haec erat, heu, Ptolomaee, fides? hoc profuit aetas</span><span class="linebreak"></span>
<span class="line">in gremio consumpta tuo lectusque iugalis</span><span class="linebreak"></span>
<span class="line">et ducti totiens inter praesaepia somni?</span><span class="linebreak"></span>
<span class="line">libertas promissa perit? viduumne relinquis</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>Eutropium tantasque premunt oblivia noctes,</span><span class="linebreak"></span>
<span class="line">crudelis? generis pro sors durissima nostri!</span><span class="linebreak"></span>
<span class="line">femina, cum senuit, retinet conubia partu,</span><span class="linebreak"></span>
<span class="line">uxorisque decus matris reverentia pensat.</span><span class="linebreak"></span>
<span class="line">nos Lucina fugit, nec pignore nitimur ullo.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>cum forma dilapsus amor; defloruit oris</span><span class="linebreak"></span>
<span class="line">gratia: qua miseri scapulas tutabimur arte?</span><span class="linebreak"></span>
<span class="line">qua placeam ratione senex?”</span><span class="linebreak"></span>
<span class="line indent16">Sic fatus acutum</span><span class="linebreak"></span>
<span class="line">adgreditur lenonis opus, nec segnis ad artem</span><span class="linebreak"></span>
<span class="line">mens erat officiique capax omnesque pudoris</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>hauserat insidias. custodia nulla tuendo</span><span class="linebreak"></span>
<span class="line">fida toro; nulli poterant excludere vectes:</span><span class="linebreak"></span>
<span class="line">ille vel aerata Danaën in turre latentem</span><span class="linebreak"></span>
<span class="line">eliceret. fletus domini fingebat amantis,</span><span class="linebreak"></span>
<span class="line">indomitasque mora, pretio lenibat avaras</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>lascivasque iocis; non blandior ullus euntis</span><span class="linebreak"></span>
<span class="line">ancillae tetigisse latus leviterque reductis</span><span class="linebreak"></span>
<span class="line">vestibus occulto crimen mandasse susurro</span><span class="linebreak"></span>
<span class="line">nec furtis quaesisse locum nec fraude reperta</span><span class="linebreak"></span>
<span class="line">cautior elusi fremitus vitare mariti.</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>haud aliter iuvenum flammis Ephyreia Lais</span><span class="linebreak"></span>
<span class="line">e gemino ditata mari; cum serta refudit</span><span class="linebreak"></span>
<span class="line">canities, iam turba procax noctisque recedit</span><span class="linebreak"></span>
<span class="line">ambitus et raro pulsatur ianua tactu,</span><span class="linebreak"></span>
<span class="line">seque reformidat speculo damnante senectus;</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>stat tamen atque alias succingit lena ministras</span><span class="linebreak"></span>
<span class="line">dilectumque diu quamvis longaeva lupanar</span><span class="linebreak"></span>
<span class="line">circuit et retinent mores, quod perdidit aetas.</span><span class="linebreak"></span>
</p></section><notes></notes></section>