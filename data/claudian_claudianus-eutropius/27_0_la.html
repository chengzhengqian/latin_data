<section class="div1 language" lang="la"><section class="div2"><p class="lineGroup">
<span class="line">haec nitet armati species; numerosus ubique</span><span class="linebreak"></span>
<span class="line">fulget eques: praefert eunuchi curia vultus.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>ac veluti caveant ne quo consistere virtus</span><span class="linebreak"></span>
<span class="line">possit pura loco, cunctas hoc ore laborant</span><span class="linebreak"></span>
<span class="line">incestare vias. maneant inmota precamur</span><span class="linebreak"></span>
<span class="line">certaque perpetui sint argumenta pudoris.</span><span class="linebreak"></span>
<span class="line">subter adulantes tituli nimiaeque leguntur</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>vel maribus laudes: claro quod nobilis ortu</span><span class="linebreak"></span>
<span class="line">(cum vivant domini!), quod maxima proelia solus</span><span class="linebreak"></span>
<span class="line">impleat (et patitur miles!), quod tertius urbis</span><span class="linebreak"></span>
<span class="line">conditor (hoc Byzas Constantinusque videbant!).</span><span class="linebreak"></span>
<span class="line">inter quae tumidus leno producere cenas</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>in lucem, foetere mero, dispergere plausum</span><span class="linebreak"></span>
<span class="line">empturas in vulgus opes, totosque theatris</span><span class="linebreak"></span>
<span class="line">indulgere dies, alieni prodigus auri.</span><span class="linebreak"></span>
<span class="line">at soror et, si quid portentis creditur, uxor</span><span class="linebreak"></span>
<span class="line">mulcebat matres epulis et more pudicae</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>coniugis eunuchi celebrabat vota mariti.</span><span class="linebreak"></span>
<span class="line">hanc amat, hanc summa de re vel pace vel armis</span><span class="linebreak"></span>
<span class="line">consulit, huic curas et clausa palatia mandat</span><span class="linebreak"></span>
<span class="line">ceu stabulum vacuamque domum. sic magna tueri</span><span class="linebreak"></span>
<span class="line">regna nihil, patiensque iugi deluditur orbis?</span><span class="linebreak"></span>
</p>
<p class="lineGroup">
<span class="line indent1"><span class="br"></span><span class="lineNumber">90</span><span class="br"></span>Mitior alternum Zephyri iam bruma teporem</span><span class="linebreak"></span>
<span class="line">senserat et primi laxabant germina flores,</span><span class="linebreak"></span>
<span class="line">iamque iter in gremio pacis sollemne parabant</span><span class="linebreak"></span>
<span class="line">ad muros, Ancyra, tuos, auctore repertum</span><span class="linebreak"></span>
<span class="line">Eutropio, pelagi ne taedia longa subirent,</span><span class="linebreak"></span>
</p></section><notes></notes></section>