<section class="div1 language" lang="la"><section class="div2"><p class="lineGroup">
<span class="line">direptas quid plangis opes, quas natus habebit?</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>non aliter poteras principis esse pater.</span><span class="linebreak"></span>
<span class="line">improbe, quid pulsas muliebribus astra querellis,</span><span class="linebreak"></span>
<span class="line indent1">quod tibi sub Cypri litore parta quies?</span><span class="linebreak"></span>
<span class="line">omnia barbarico per te concussa tumultu.</span><span class="linebreak"></span>
<span class="line indent1">crede mihi, terra tutius aequor erit.</span><span class="linebreak"></span>
</p>
<p class="lineGroup">
<span class="line"><span class="br"></span><span class="lineNumber">55</span><span class="br"></span>Iam non Armenios iaculis terrebis et arcu,</span><span class="linebreak"></span>
<span class="line indent1">per campos volucrem non agitabis equum;</span><span class="linebreak"></span>
<span class="line">dilecto caruit Byzantius ore senatus;</span><span class="linebreak"></span>
<span class="line indent1">curia consiliis aestuat orba tuis:</span><span class="linebreak"></span>
<span class="line">emeritam suspende togam, suspende pharetram;</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>ad Veneris partes ingeniumque redi.</span><span class="linebreak"></span>
<span class="line">non bene Gradivo lenonia dextera servit.</span><span class="linebreak"></span>
<span class="line indent1">suscipiet famulum te Cytherea libens.</span><span class="linebreak"></span>
<span class="line">insula laeta choris, blandorum mater Amorum:</span><span class="linebreak"></span>
<span class="line indent1">nulla pudicitiae cura placere potest.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>prospectant Paphiae celsa de rupe puellae</span><span class="linebreak"></span>
<span class="line indent1">sollicitae, salvam dum ferat unda ratem.</span><span class="linebreak"></span>
<span class="line">sed vereor, teneant ne te Tritones in alto</span><span class="linebreak"></span>
<span class="line indent1">lascivas doctum fallere Nereidas,</span><span class="linebreak"></span>
<span class="line">aut idem cupiant pelago te mergere venti,</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>Gildonis nuper qui tenuere fugam.</span><span class="linebreak"></span>
<span class="line">inclita captivo memoratur Tabraca Mauro,</span><span class="linebreak"></span>
<span class="line indent1">naufragio Cyprus sit memoranda tuo.</span><span class="linebreak"></span>
<span class="line">vecturum moriens frustra delphina vocabis:</span><span class="linebreak"></span>
<span class="line indent1">ad terram solos devehit ille viros.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>quisquis adhuc similes eunuchus tendit in actus,</span><span class="linebreak"></span>
<span class="line indent1">respiciens Cyprum desinat esse ferox.</span><span class="linebreak"></span>
</p>
</section><notes></notes></section>