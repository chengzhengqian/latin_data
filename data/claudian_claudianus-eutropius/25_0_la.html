<section class="div1 language" lang="la"><section class="div2"><p class="lineGroup">
<span class="line">arescat fons ipse mali; truncatur et artus,</span><span class="linebreak"></span>
<span class="line">ut liceat reliquis securum degere membris.</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>at vos egregie purgatam creditis aulam,</span><span class="linebreak"></span>
<span class="line">Eutropium si Cyprus habet? vindictaque mundi</span><span class="linebreak"></span>
<span class="line">semivir exul erit? qui vos lustrare valebit</span><span class="linebreak"></span>
<span class="line">oceanus? tantum facinus quae diluet aetas?</span><span class="linebreak"></span></p>
<p class="lineGroup"><span class="line indent1">Induerat necdum trabeas: mugitus ab axe</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>redditus inferno, rabies arcana cavernas</span><span class="linebreak"></span>
<span class="line">vibrat et alterno confligunt culmina lapsu.</span><span class="linebreak"></span>
<span class="line">bacchatus per operta tremor Calchedona movit</span><span class="linebreak"></span>
<span class="line">pronus et in geminas nutavit Bosphorus urbes.</span><span class="linebreak"></span>
<span class="line">concurrere freti fauces, radice revulsa</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>vitant instabilem rursum Symplegada nautae.</span><span class="linebreak"></span>
<span class="line">scilicet haec Stygiae praemittunt signa sorores</span><span class="linebreak"></span>
<span class="line">et sibi iam tradi populos hoc consule gaudent.</span><span class="linebreak"></span>
<span class="line">mox oritur diversa lues: hinc Mulciber ignes</span><span class="linebreak"></span>
<span class="line">sparserat, hinc victa proruperat obice Nereus;</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>haec flagrant, haec tecta natant. quam, numina,</span><span class="linebreak"></span>
<span class="line indent2">poenam</span><span class="linebreak"></span>
<span class="line">servatis sceleri, cuius tot cladibus omen</span><span class="linebreak"></span>
<span class="line">constitit? incumbas utinam, Neptune, tridenti</span><span class="linebreak"></span>
<span class="line">pollutumque solum toto cum crimine mergas.</span><span class="linebreak"></span>
<span class="line"><span class="br"></span><span class="lineNumber">39</span><span class="br"></span>unam pro mundo Furiis concedimus urbem.</span><span class="linebreak"></span></p>
<p class="lineGroup"><span class="line indent1">Utque semel patuit monstris iter, omnia tempus</span><span class="linebreak"></span>
<span class="line">nacta suum properant: nasci tum decolor imber</span><span class="linebreak"></span>
<span class="line">infantumque novi vultus et dissona partu</span><span class="linebreak"></span>
<span class="line">semina, tum lapidum fletus armentaque vulgo</span><span class="linebreak"></span>
<span class="line">ausa loqui mediisque ferae se credere muris;</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>tum vates sine more rapi lymphataque passim</span><span class="linebreak"></span>
</p></section><notes></notes></section>