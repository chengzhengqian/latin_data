<section class="div1 language" lang="la"><section class="div2"><p class="lineGroup">
<span class="line">quod libet ingenio, subigit traditque fruendum;</span><span class="linebreak"></span>
<span class="line">quidquid amas, dabit illa manus; communiter omni</span><span class="linebreak"></span>
<span class="line">fungitur officio gaudetque potentia flecti.</span><span class="linebreak"></span>
<span class="line">hoc quoque conciliis peperit meritoque laborum,</span><span class="linebreak"></span>
<span class="line"><span class="br"></span><span class="lineNumber">370</span><span class="br"></span>accipit et trabeas argutae praemia dextrae.”</span><span class="linebreak"></span></p>
<p class="lineGroup"><span class="line indent1">Postquam vera fides facinus vulgavit Eoum</span><span class="linebreak"></span>
<span class="line">gentibus et Romae iam certius impulit aures,</span><span class="linebreak"></span>
<span class="line">“Eutropiumne etiam nostra dignabimur ira?</span><span class="linebreak"></span>
<span class="line">hic quoque Romani meruit pars esse doloris?”</span><span class="linebreak"></span>
<span class="line"><span class="br"></span><span class="lineNumber">375</span><span class="br"></span>sic effata rapit caeli per inania cursum</span><span class="linebreak"></span>
<span class="line">diva potens unoque Padum translapsa volatu</span><span class="linebreak"></span>
<span class="line">castra sui rectoris adit. tum forte decorus</span><span class="linebreak"></span>
<span class="line">cum Stilichone gener pacem implorantibus ultro</span><span class="linebreak"></span>
<span class="line">Germanis responsa dabat, legesque Caucis</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>arduus et flavis signabat iura Suebis.</span><span class="linebreak"></span>
<span class="line">his tribuit reges, his obside foedera sancit</span><span class="linebreak"></span>
<span class="line">indicto; bellorum alios transcribit in usus,</span><span class="linebreak"></span>
<span class="line">militet ut nostris detonsa Sygambria signis.</span><span class="linebreak"></span>
<span class="line">laeta subit Romam pietas et gaudia paene</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>moverunt lacrimas tantoque exultat alumno:</span><span class="linebreak"></span>
<span class="line">sic armenta suo iam defensante iuvenco</span><span class="linebreak"></span>
<span class="line">celsius adsurgunt erectae cornua matri,</span><span class="linebreak"></span>
<span class="line">sic iam terribilem stabulis dominumque ferarum</span><span class="linebreak"></span>
<span class="line">crescere miratur genetrix Massyla leonem.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>dimovit nebulam iuvenique adparuit ingens.</span><span class="linebreak"></span>
<span class="line">tum sic orsa loqui:</span><span class="linebreak"></span>
</p></section><notes></notes></section>