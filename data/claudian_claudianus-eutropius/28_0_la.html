<section class="div1 language" lang="la"><section class="div2"><p class="lineGroup">
<span class="line"><span class="br"></span><span class="lineNumber">100</span><span class="br"></span>sed vaga lascivis flueret discursibus aestas:</span><span class="linebreak"></span>
<span class="line">unde tamen tanta sublimes mole redibant,</span><span class="linebreak"></span>
<span class="line">ceu vinctos traherent Medos Indumque bibissent.</span><span class="linebreak"></span>
<span class="line">ecce autem flavis Gradivus ab usque Gelonis</span><span class="linebreak"></span>
<span class="line">arva cruentato repetebat Thracia curru:</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>subsidunt Pangaea rotis altaeque sonoro</span><span class="linebreak"></span>
<span class="line">stridunt axe nives. ut vertice constitit Haemi</span><span class="linebreak"></span>
<span class="line">femineasque togas pressis conspexit habenis,</span><span class="linebreak"></span>
<span class="line">subrisit crudele pater cristisque micantem</span><span class="linebreak"></span>
<span class="line">quassavit galeam; tunc implacabile numen</span><span class="linebreak"></span>
<span class="line">Bellonam adloquitur, quae sanguine sordida vestem</span><span class="linebreak"></span>
<span class="line"><span class="br"></span><span class="lineNumber">111</span><span class="br"></span>Illyricis pingues pectebat stragibus hydros:</span><span class="linebreak"></span></p>
<p class="lineGroup"><span class="line indent1">“Necdum mollitiae, necdum, germana, mederi</span><span class="linebreak"></span>
<span class="line">possumus Eoae? numquam corrupta rigescent</span><span class="linebreak"></span>
<span class="line">saecula? Cappadocum tepidis Argaeus acervis</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>aestuat; infelix etiamnum pallet Orontes.</span><span class="linebreak"></span>
<span class="line">dum pereunt, meminere mali; si corda parumper</span><span class="linebreak"></span>
<span class="line">respirare sinas, nullo tot funera sensu</span><span class="linebreak"></span>
<span class="line">praetereunt: antiqua levis iactura cruoris!</span><span class="linebreak"></span></p>
<p class="lineGroup"><span class="line indent1">“Adspicis obscaenum facinus? quid crinibus ora</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>protegis? en quales sese diffudit in actus</span><span class="linebreak"></span>
<span class="line">parva quies, quantum nocuerunt otia ferri!</span><span class="linebreak"></span>
<span class="line">qui caruit bellis, eunucho traditur annus.</span><span class="linebreak"></span>
<span class="line">actum de trabeis esset, si partibus una</span><span class="linebreak"></span>
<span class="line">mens foret Hesperiis; rueret derisa vetustas</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>nullaque calcati starent vestigia iuris,</span><span class="linebreak"></span>
<span class="line">ni memor imperii Stilicho morumque priorum</span><span class="linebreak"></span>
<span class="line">turpe relegasset defenso Thybride nomen</span><span class="linebreak"></span>
</p></section><notes></notes></section>