<section class="div1 language" lang="la"><section class="div2"><p class="lineGroup">
<span class="line indent14">Iam sola renidet</span><span class="linebreak"></span>
<span class="line">in Stilichone salus, et cuius semper acerbum</span><span class="linebreak"></span>
<span class="line">ingratumque sibi factorum conscius horror</span><span class="linebreak"></span>
<span class="line">credidit adventum, quem si procedere tantum</span><span class="linebreak"></span>
<span class="line">Alpibus audissent, mortem poenasque tremebant,</span><span class="linebreak"></span>
<span class="line"><span class="br"></span><span class="lineNumber">506</span><span class="br"></span>iam cuncti venisse volunt, scelerumque priorum</span><span class="linebreak"></span>
<span class="line">paenitet; hoc tantis bellorum sidus in undis</span><span class="linebreak"></span>
<span class="line">sperant, hoc pariter iusti sontesque precantur:</span><span class="linebreak"></span>
<span class="line">ceu pueri, quibus alta pater trans aequora merces</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>devehit, intenti ludo studiisque soluti</span><span class="linebreak"></span>
<span class="line">latius amoto passim custode vagantur;</span><span class="linebreak"></span>
<span class="line">si gravis auxilio vacuas invaserit aedes</span><span class="linebreak"></span>
<span class="line">vicinus laribusque suis proturbet inultos,</span><span class="linebreak"></span>
<span class="line">tum demum patrem implorant et nomen inani</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>voce cient frustraque oculos ad litora tendunt.</span><span class="linebreak"></span></p>
<p class="lineGroup"><span class="line indent1">Omnes supplicio dignos letoque fatentur,</span><span class="linebreak"></span>
<span class="line">qui se tradiderint famulis Stilichone relicto.</span><span class="linebreak"></span>
<span class="line">mutati stupuere diu sensuque reducto</span><span class="linebreak"></span>
<span class="line">paulatim proprii mirantur monstra furoris</span><span class="linebreak"></span>
<span class="line"><span class="br"></span><span class="lineNumber">502</span><span class="br"></span>avertuntque oculos: proiectis fascibus horret</span><span class="linebreak"></span>
<span class="line">lictor et infames labuntur sponte secures:</span><span class="linebreak"></span>
<span class="line">quales Aonio Thebas de monte reversae</span><span class="linebreak"></span>
<span class="line">Maenades infectis Pentheo sanguine thyrsis,</span><span class="linebreak"></span>
<span class="line">cum patuit venatus atrox matrique rotatum</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>conspexere caput, gressus caligine figunt</span><span class="linebreak"></span>
<span class="line">et rabiem desisse dolent. quin protinus ipsa</span><span class="linebreak"></span>
<span class="line">tendit ad Italiam supplex Aurora potentem</span><span class="linebreak"></span>
</p></section><notes></notes></section>