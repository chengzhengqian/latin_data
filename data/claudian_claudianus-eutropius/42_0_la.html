<section class="div1 language" lang="la"><section class="div2"><p class="lineGroup">
<span class="line"><span class="br"></span><span class="lineNumber">475</span><span class="br"></span>nuntius: armatam rursus Babylona minari</span><span class="linebreak"></span>
<span class="line">rege novo; resides Parthos ignava perosos</span><span class="linebreak"></span>
<span class="line">otia Romanae finem iam quaerere paci.</span><span class="linebreak"></span>
<span class="line">rarus apud Medos regum cruor; unaque cuncto</span><span class="linebreak"></span>
<span class="line">poena manet generi: quamvis crudelibus aeque</span><span class="linebreak"></span>
<span class="line"><span class="br"></span><span class="lineNumber">480</span><span class="br"></span>paretur dominis. sed quid non audeat annus</span><span class="linebreak"></span>
<span class="line">Eutropii? socium nobis fidumque Saporem</span><span class="linebreak"></span>
<span class="line">perculit et Persas in regia vulnera movit</span><span class="linebreak"></span>
<span class="line">rupturasque fidem, leto pars ne qua vacaret,</span><span class="linebreak"></span>
<span class="line">Eumenidum taedas trans flumina Tigridis egit.</span><span class="linebreak"></span></p>
<p class="lineGroup"><span class="line indent1"><span class="br"></span><span class="lineNumber">485</span><span class="br"></span>Tum vero cecidere animi tantisque procellis</span><span class="linebreak"></span>
<span class="line">deficiunt. saepti latrantibus undique bellis</span><span class="linebreak"></span>
<span class="line">infensos tandem superos et consulis omen</span><span class="linebreak"></span>
<span class="line">agnovere sui, nec iam revocabile damnum</span><span class="linebreak"></span>
<span class="line">eventu stolido serum didicere magistro.</span><span class="linebreak"></span>
<span class="line"><span class="br"></span><span class="lineNumber">490</span><span class="br"></span>namque ferunt geminos uno de semine fratres</span><span class="linebreak"></span>
<span class="line">Iapetionidas generis primordia nostri</span><span class="linebreak"></span>
<span class="line">dissimili finxisse manu: quoscumque Prometheus</span><span class="linebreak"></span>
<span class="line">excoluit multumque innexuit aethera limo,</span><span class="linebreak"></span>
<span class="line">hi longe ventura notant dubiisque parati</span><span class="linebreak"></span>
<span class="line"><span class="br"></span><span class="lineNumber">495</span><span class="br"></span>casibus occurrunt fabro meliore politi.</span><span class="linebreak"></span>
<span class="line">deteriore luto pravus quos edidit auctor,</span><span class="linebreak"></span>
<span class="line">quem merito Grai perhibent Epimethea vates,</span><span class="linebreak"></span>
<span class="line">et nihil aetherii sparsit per membra vigoris,</span><span class="linebreak"></span>
<span class="line">hi pecudum ritu non impendentia vitant</span><span class="linebreak"></span>
<span class="line"><span class="br"></span><span class="lineNumber">500</span><span class="br"></span>nec res ante vident; accepta clade queruntur</span><span class="linebreak"></span>
<span class="line">et seri transacta gemunt.</span><span class="linebreak"></span>
</p></section><notes></notes></section>