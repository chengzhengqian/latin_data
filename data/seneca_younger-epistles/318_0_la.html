<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
<p><span class="br"></span><span class="lineNumber">10</span><span class="br"></span>In fabellam excessi non ingratam tibi. Exitum enim amici tui cognosces non difficilem nec miserum. Quamvis enim mortem sibi consciverit, tamen mollissime
excessit et vita elapsus est. Sed ne inutilis quidem haec fabella fuerit. Saepe enim talia exempla necessitas exigit. Saepe debemus mori nec
<span class="br"></span><span class="lineNumber">11</span><span class="br"></span>volumus, morimur nec volumus. Nemo tam imperitus est, ut nesciat quandoque moriendum; tamen cum prope accessit, tergiversatur, tremit, plorat. Nonne tibi videbitur stultissimus omnium, qui flevit, quod ante annos mille non vixerat? Aeque stultus est, qui flet, quod post annos mille non vivet. Haec paria sunt; non eris nec fuisti. Utrumque tempus
<span class="br"></span><span class="lineNumber">12</span><span class="br"></span>alienum est. In hoc punctum coniectus es, quod ut extendas, quo usque extendes? Quid fles? Quid optas? Perdis operam.</p>
<blockquote><p><span class="line">Desine fata deum flecti sperare precando.</span><span class="linebreak"></span></p></blockquote>
<p class="noindent">Rata et fixa sunt et magna atque aeterna necessitate ducuntur. Eo ibis, quo omnia eunt. Quid tibi novi est? Ad hanc legem natus es. Hoc patri tuo accidit, hoc matri, hoc maioribus, hoc omnibus ante te, hoc omnibus post te. Series invicta et nulla
<span class="br"></span><span class="lineNumber">13</span><span class="br"></span>mutabilis ope inligavit ac trahit cuncta. Quantus te populus moriturorum sequetur? Quantus comitabitur?



</p></section><notes></notes></section>