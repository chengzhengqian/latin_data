<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
Exterrebunt te non tantum pericula, sed suspiciones; vanis semper agitaberis. Quid enim proderit</p>
<blockquote><p><span class="line indent9">evasisse tot urbes</span><span class="linebreak"></span>
<span class="line">Argolicas mediosque fugam tenuisse per hostis?</span><span class="linebreak"></span></p></blockquote>
<p class="noindent">Ipsa pax timores sumministrabit. Ne tutis quidem habebitur fides consternata semel mente; quae ubi consuetudinem pavoris inprovidi fecit, etiam ad tutelam salutis suae inhabilis est.<a class="footnoteLink" href="#note_LCL077_196_1" id="target_note_LCL077_196_1"><sup>1</sup></a> Non enim vitat, sed fugit. Magis autem periculis patemus aversi.</p>
<p><span class="br"></span><span class="lineNumber">11</span><span class="br"></span>Gravissimum iudicabis malum, aliquem ex his, quos amabis, amittere, cum interim hoc tam ineptum erit quam flere, quod arboribus amoenis et domum tuam ornantibus decidant folia. Quicquid te delectat, aeque vide ut flores virides; dum virent, utere;<a class="footnoteLink" href="#note_LCL077_196_2" id="target_note_LCL077_196_2"><sup>2</sup></a> alium alio die casus excutiet. Sed quemadmodum frondium iactura facilis est, quia renascuntur, sic istorum, quos amas quosque oblectamenta vitae putas esse, damnum, quia reparantur, etiam si non renascuntur.
<span class="br"></span><span class="lineNumber">12</span><span class="br"></span>“Sed non erunt idem.” Ne tu quidem idem eris. Omnis dies, omnis hora te mutat; sed in aliis rapina facilius apparet, hic latet, quia non ex aperto fiet. Alii auferuntur, at ipsi nobis furto subducimur. Horum nihil cogitabis nec remedia vulneribus oppones, sed ipse tibi seres sollicitudinum causas alia
 


</p></section><notes><section class="footnotes"><ul><li class="note" id="note_LCL077_196_1"><a class="footnoteCrossrefLink" href="#target_note_LCL077_196_1" title="Click to highlight in text"><sup class="lineRef">1</sup><span class="italic">est</span> later MSS.; <span class="italic">es</span> BA.</a></li><script type="text/javascript">document.getElementById('note_LCL077_196_1').style.display = "none";</script><li class="note" id="note_LCL077_196_2"><a class="footnoteCrossrefLink" href="#target_note_LCL077_196_2" title="Click to highlight in text"><sup class="lineRef">2</sup><span class="italic">ut . . . utere</span> Haase; <span class="italic">ut videres dum {vireret vireret}uter</span> BA.</a></li><script type="text/javascript">document.getElementById('note_LCL077_196_2').style.display = "none";</script></ul></section></notes></section>