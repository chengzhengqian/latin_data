<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

non delectari. Pudet in aciem descendere pro dis hominibusque susceptam subula armatum.</p>
<p><span class="br"></span><span class="lineNumber">2</span><span class="br"></span>“Qui prudens est, et temperans est. Qui temperans
est, et constans. Qui constans est, inperturbatus
est. Qui inperturbatus est, sine tristitia est. Qui sine tristitia est, beatus est; ergo prudens beatus est et prudentia ad beatam vitam satis est.”</p>
<p><span class="br"></span><span class="lineNumber">3</span><span class="br"></span>Huic collectioni hoc modo Peripatetici quidam respondent, ut inperturbatum et constantem et sine tristitia sic interpretentur, tamquam inperturbatus dicatur,
qui raro perturbatur et modice, non qui numquam.
Item sine tristitia eum dici aiunt, qui non est obnoxius tristitiae nec frequens nimiusve in hoc vitio. Illud enim humanam naturam negare, alicuius animum inmunem esse tristitia. Sapientem non vinci maerore, ceterum tangi. Et cetera in hunc modum
<span class="br"></span><span class="lineNumber">4</span><span class="br"></span>sectae suae respondentia. Non his tollunt adfectus, sed temperant. Quantulum autem sapienti damus, si inbecillissimis fortior est et maestissimis laetior et effrenatissimis moderatior et humillimis maior? Quid, si miretur velocitatem suam Ladas<a class="footnoteLink" href="#note_LCL076_286_1" id="target_note_LCL076_286_1"><sup>1</sup></a> ad claudos debilesque respiciens?
<q>
<span class="line">Illa vel intactae segetis per summa volaret</span><span class="linebreak"></span>
<span class="line">Gramina nec cursu teneras laesisset aristas,</span><span class="linebreak"></span>
<span class="line">Vel mare per medium fluctu suspensa tumenti</span><span class="linebreak"></span>
<span class="line">Ferret iter celeres nec tingueret aequore plantas.</span><span class="linebreak"></span></q>
</p></section><notes><section class="footnotes"><ul><li class="note" id="note_LCL076_286_1"><a class="footnoteCrossrefLink" href="#target_note_LCL076_286_1" title="Click to highlight in text"><sup class="lineRef">1</sup><span class="italic">Ladas</span> Lipsius; <span class="italic">laudans</span> VPb.</a></li><script type="text/javascript">document.getElementById('note_LCL076_286_1').style.display = "none";</script></ul></section></notes></section>