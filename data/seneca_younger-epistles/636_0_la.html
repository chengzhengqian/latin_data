<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

a nostris salva gratia nec consentire salva conscientia
possum. Quaeris, an verum sit, quod Stoicis placet, sapientiam bonum esse, sapere bonum non esse. Primum exponam, quid Stoicis videatur; deinde tunc dicere sententiam audebo.</p>
<p><span class="br"></span><span class="lineNumber">2</span><span class="br"></span>Placet nostris, quod bonum est, corpus esse, quia quod bonum est, facit; quidquid facit, corpus est. Quod bonum est, prodest. Faciat autem aliquid oportet, ut prosit; si facit, corpus est. Sapientiam bonum esse dicunt; sequitur, ut necesse sit illam
<span class="br"></span><span class="lineNumber">3</span><span class="br"></span>corporalem quoque dicere. At sapere non putant eiusdem condicionis esse. Incorporale est et accidens alteri, id est sapientiae; itaque nec facit quidquam nec prodest.</p>
<p>“Quid ergo?” inquit, “non dicimus, bonum est sapere?” Dicimus referentes ad id, ex quo pendet,
<span class="br"></span><span class="lineNumber">4</span><span class="br"></span>id est ad ipsam sapientiam. Adversus hos quid ab aliis respondeatur, audi, antequam ego incipio secedere
et in alia parte considere. “Isto modo,” inquiunt,
“nec beate vivere bonum est. Velint nolint, respondendum est beatam vitam bonum esse, beate
<span class="br"></span><span class="lineNumber">5</span><span class="br"></span>vivere bonum non esse.” Etiamnunc nostris illud quoque opponitur: “Vultis sapere. Ergo expetenda res est sapere. Si expetenda res est, bona est.” Coguntur nostri verba torquere et unam syllabam expetendo interponere, quam sermo noster inseri non


</p></section><notes></notes></section>