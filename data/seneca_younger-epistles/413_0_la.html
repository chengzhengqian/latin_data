<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

nos nec ideo partes nostri<a class="footnoteLink" href="#note_LCL076_364_1" id="target_note_LCL076_364_1"><sup>1</sup></a> sunt. Immo si partes essent, non adiuvarent. Cibus adiutorium corporis nec tamen pars est. Aliquid nobis praestat geometriae ministerium; sic philosophiae necessaria est, quomodo ipsi faber. Sed nec hic geometriae pars
<span class="br"></span><span class="lineNumber">26</span><span class="br"></span>est nec illa philosophiae. Praeterea utraque fines suos habet. Sapiens enim causas naturalium et quaerit et novit, quorum numeros mensurasque geometres
persequitur et subputat. Qua ratione constent
caelestia, quae illis sit vis quaeve natura, sapiens scit; cursus et recursus et quasdam observationes, per quas descendunt et adlevantur ac speciem interdum
stantium praebent, cum caelestibus stare non
<span class="br"></span><span class="lineNumber">27</span><span class="br"></span>liceat, colligit mathematicus. Quae causa in speculo imagines exprimat, sciet sapiens; illud tibi geometres potest dicere, quantum abesse debeat corpus ab imagine et qualis forma speculi quales imagines reddat. Magnum esse solem philosophus probabit; quantus sit, mathematicus, qui usu quodam et exercitatione
procedit; sed ut procedat, impetranda illi quaedam principia sunt. Non est autem ars sui
<span class="br"></span><span class="lineNumber">28</span><span class="br"></span>iuris, cui precarium fundamentum est. Philosophia nil ab alio petit, totum opus a solo excitat; mathematice,
ut ita dicam, superficiaria est, in alieno aedificat. Accipit prima, quorum beneficio ad ulteriora





</p></section><notes><section class="footnotes"><ul><li class="note" id="note_LCL076_364_1"><a class="footnoteCrossrefLink" href="#target_note_LCL076_364_1" title="Click to highlight in text"><sup class="lineRef">1</sup><span class="italic">nostri</span> Madvig; <span class="italic">nostrae</span> MSS.</a></li><script type="text/javascript">document.getElementById('note_LCL076_364_1').style.display = "none";</script></ul></section></notes></section>