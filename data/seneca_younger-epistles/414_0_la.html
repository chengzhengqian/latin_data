<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

perveniat. Si per se iret ad verum, si totius mundi naturam posset conprendere, dicerem multum conlaturam mentibus nostris, quae tractatu caelestium crescunt trahuntque aliquid ex alto.<a class="footnoteLink" href="#note_LCL076_366_1" id="target_note_LCL076_366_1"><sup>1</sup></a> Una re consummatur
animus, scientia bonorum ac malorum inmutabili; nihil<a class="footnoteLink" href="#note_LCL076_366_2" id="target_note_LCL076_366_2"><sup>2</sup></a> autem ulla ars alia de bonis ac malis quaerit.</p>
<p><span class="br"></span><span class="lineNumber">29</span><span class="br"></span>Singulas lubet<a class="footnoteLink" href="#note_LCL076_366_3" id="target_note_LCL076_366_3"><sup>3</sup></a> circumire virtutes. Fortitudo contemptrix timendorum est; terribilia et sub iugum libertatem nostram mittentia despicit, provocat, frangit. Numquid ergo hanc liberalia studia corroborant?
Fides sanctissimum humani pectoris bonum est, nulla necessitate ad fallendum cogitur, nullo corrumpitur praemio. “Ure,” inquit, “caede, occide; non prodam, sed quo magis secreta quaeret dolor, hoc illa altius condam.” Numquid liberalia studia hos animos facere possunt? Temperantia voluptatibus imperat, alias odit atque abigit, alias dispensat et ad sanum modum redigit nec umquam ad illas propter ipsas venit. Scit optimum esse modum cupitorum non quantum velis, sed quantum
<span class="br"></span><span class="lineNumber">30</span><span class="br"></span>debeas sumere. Humanitas vetat superbum esse adversus socios, vetat avarum. Verbis, rebus, adfectibus comem<a class="footnoteLink" href="#note_LCL076_366_4" id="target_note_LCL076_366_4"><sup>4</sup></a> se facilemque omnibus praestat. Nullum alienum malum putat. Bonum autem suum ideo maxime, quod alicui bono futurum est, amat. Numquid liberalia studia hos mores praecipiunt?


 



</p></section><notes><section class="footnotes"><ul><li class="note" id="note_LCL076_366_1"><a class="footnoteCrossrefLink" href="#target_note_LCL076_366_1" title="Click to highlight in text"><sup class="lineRef">1</sup><span class="italic">alto</span> Gruter; <span class="italic">alio</span> VP; <span class="italic">aliquo</span> b.</a></li><script type="text/javascript">document.getElementById('note_LCL076_366_1').style.display = "none";</script><li class="note" id="note_LCL076_366_2"><a class="footnoteCrossrefLink" href="#target_note_LCL076_366_2" title="Click to highlight in text"><sup class="lineRef">2</sup>Before <span class="italic">nihil</span> later MSS. give <span class="italic">quae soli philosophias conpetit</span>; om. by the better MSS.</a></li><script type="text/javascript">document.getElementById('note_LCL076_366_2').style.display = "none";</script><li class="note" id="note_LCL076_366_3"><a class="footnoteCrossrefLink" href="#target_note_LCL076_366_3" title="Click to highlight in text"><sup class="lineRef">3</sup><span class="italic">lubet</span> Muretus; <span class="italic">habet</span> VPb.</a></li><script type="text/javascript">document.getElementById('note_LCL076_366_3').style.display = "none";</script><li class="note" id="note_LCL076_366_4"><a class="footnoteCrossrefLink" href="#target_note_LCL076_366_4" title="Click to highlight in text"><sup class="lineRef">4</sup><span class="italic">comem</span> later MSS.; <span class="italic">communem</span> VPb.</a></li><script type="text/javascript">document.getElementById('note_LCL076_366_4').style.display = "none";</script></ul></section></notes></section>