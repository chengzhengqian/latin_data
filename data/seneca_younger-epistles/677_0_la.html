<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent noindent">
<span class="br"></span><span class="lineNumber">14</span><span class="br"></span>eodem tempore egerunt. Causa autem est ita vivendi quibusdam, non quia aliquid existiment noctem ipsam habere iucundius, sed quia nihil iuvat solitum,<a class="footnoteLink" href="#note_LCL077_420_1" id="target_note_LCL077_420_1"><sup>1</sup></a> et gravis malae conscientiae lux est, et omnia concupiscenti aut contemnenti, prout magno aut parvo empta sunt, fastidio est lumen gratuitum. Praeterea luxuriosi vitam suam esse in sermonibus, dum vivunt, volunt; nam si tacetur, perdere se putant operam. Itaque male habent, quotiens faciunt<a class="footnoteLink" href="#note_LCL077_420_2" id="target_note_LCL077_420_2"><sup>2</sup></a> quod excidat fama.</p>
<p>Multi bona comedunt, multi amicas habent. Ut inter istos nomen invenias, opus est non tantum luxuriosam rem, sed notabilem facere; in tam occupata
civitate fabulas vulgaris nequitia non invenit.
<span class="br"></span><span class="lineNumber">15</span><span class="br"></span>Pedonem Albinovanum narrantem audieramus, erat autem fabulator elegantissimus, habitasse se supra domum S. Papini. Is erat ex hac turba lucifugarum. “Audio,” inquit, “circa horam tertiam noctis flagellorum
sonum. Quaero, quid faciat; dicitur rationes accipere. Audio circa horam sextam noctis clamorem
concitatum; quaero, quid sit; dicitur vocem exercere. Quaero circa horam octavam noctis, quid
<span class="br"></span><span class="lineNumber">16</span><span class="br"></span>sibi ille sonus rotarum velit; gestari dicitur. Circa lucem discurritur, pueri vocantur, cellarii, coqui tumultuantur. Quaero, quid sit; dicitur mulsum et halicam poposcisse, a balneo exisse. Excedebat,”




</p></section><notes><section class="footnotes"><ul><li class="note" id="note_LCL077_420_1"><a class="footnoteCrossrefLink" href="#target_note_LCL077_420_1" title="Click to highlight in text"><sup class="lineRef">1</sup><span class="italic">solitum</span> later MSS.; <span class="italic">oblitum</span> BAp.</a></li><script type="text/javascript">document.getElementById('note_LCL077_420_1').style.display = "none";</script><li class="note" id="note_LCL077_420_2"><a class="footnoteCrossrefLink" href="#target_note_LCL077_420_2" title="Click to highlight in text"><sup class="lineRef">2</sup><span class="italic">male habent quociens faciunt</span> later MSS. and cod. Harl.; <span class="italic">aliquotiens faciunt</span> BAp.</a></li><script type="text/javascript">document.getElementById('note_LCL077_420_2').style.display = "none";</script></ul></section></notes></section>