<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent noindent">
et quemadmodum adgredi debeas; non incides rebus. Neminem mihi dabis, qui sciat, quomodo quod vult, coeperit velle; non consilio adductus illo, sed inpetu inpactus est. Non minus saepe fortuna in nos incurrit quam nos in illam. Turpe est non ire, sed ferri et subito in medio turbine rerum stupentem quaerere: “Huc ego quemadmodum veni?” <span class="sc">Vale.</span></p>
</section>
<section class="div2">
<h2><span class="sc">XXXVIII.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>Merito exigis, ut hoc inter nos epistularum commercium
frequentemus. Plurimum proficit sermo, quia minutatim inrepit animo. Disputationes praeparatae
et effusae audiente populo plus habent strepitus, minus familiaritatis. Philosophia bonum consilium est; consilium nemo clare dat.<a class="footnoteLink" href="#note_LCL075_256_1" id="target_note_LCL075_256_1"><sup>1</sup></a> Aliquando utendum est et illis, ut ita dicam, contionibus, ubi qui dubitat, impellendus est; ubi vero non hoc agendum est, ut velit discere, sed ut discat, ad haec submissiora verba veniendum est. Facilius intrant et haerent; nec enim multis opus est, sed efficacibus.</p>
<p><span class="br"></span><span class="lineNumber">2</span><span class="br"></span>Seminis modo spargenda sunt, quod quamvis sit exiguum, cum occupavit idoneum locum, vires suas explicat et ex minimo in maximos auctus diffunditur.

</p></section><notes><section class="footnotes"><ul><li class="note" id="note_LCL075_256_1"><a class="footnoteCrossrefLink" href="#target_note_LCL075_256_1" title="Click to highlight in text"><sup class="lineRef">1</sup>Georges conjectures <span class="italic">clamitat</span> for <span class="italic">clare dat,</span> perhaps rightly.</a></li><script type="text/javascript">document.getElementById('note_LCL075_256_1').style.display = "none";</script></ul></section></notes></section>