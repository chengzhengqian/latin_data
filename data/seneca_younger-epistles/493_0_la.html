<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
regna coniecit; iam Graeci Persaeque eundem timent; iam etiam a Dareo liberae nationes iugum accipiunt: it tamen ultra oceanum solemque, indignatur
ab Herculis Liberique vestigiis victoriam flectere, ipsi naturae vim parat. Non ille ire vult, sed non potest stare, non aliter quam in praeceps deiecta pondera, quibus eundi finis est iacuisse.</p>
<p><span class="br"></span><span class="lineNumber">64</span><span class="br"></span>Ne Gnaeo quidem Pompeio externa bella ac domestica virtus aut ratio suadebat, sed insanus amor magnitudinis falsae. Modo in Hispaniam et Sertoriana arma, modo ad colligandos<a class="footnoteLink" href="#note_LCL077_52_1" id="target_note_LCL077_52_1"><sup>1</sup></a> piratas ac
<span class="br"></span><span class="lineNumber">65</span><span class="br"></span>maria pacanda vadebat. Hae praetexebantur causae ad continuandam potentiam. Quid illum in Africam, quid in septentrionem, quid in Mithridaten et Armeniam et omnis Asiae angulos traxit? Infinita scilicet cupido crescendi, cum sibi uni parum magnus videretur. Quid C. Caesarem in sua fata pariter ac publica inmisit? Gloria et ambitio et nullus supra
<span class="br"></span><span class="lineNumber">66</span><span class="br"></span>ceteros eminendi modus. Unum ante se ferre non potuit, cum res publica supra se duos ferret. Quid, tu C. Marium semel consulem—unum enim consulatum accepit, ceteros rapuit—cum Teutonos Cimbrosque concideret, cum Iugurtham per Africae
deserta sequeretur, tot pericula putas adpetisse virtutis instinctu? Marius exercitus, Marium ambitio ducebat.</p>
</section><notes><section class="footnotes"><ul><li class="note" id="note_LCL077_52_1"><a class="footnoteCrossrefLink" href="#target_note_LCL077_52_1" title="Click to highlight in text"><sup class="lineRef">1</sup><span class="italic">colligandos</span> Madvig; <span class="italic">colligendos</span> BA.</a></li><script type="text/javascript">document.getElementById('note_LCL077_52_1').style.display = "none";</script></ul></section></notes></section>