<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
<span class="br"></span><span class="lineNumber">3</span><span class="br"></span>vita transcurrit. Omnia, Lucili, aliena sunt, tempus tantum nostrum est. In huius rei unius fugacis ac lubricae possessionem natura nos misit, ex qua expellit quicumque vult. Et tanta stultitia mortalium est, ut quae minima et vilissima sunt, certe reparabilia, imputari sibi, cum impetravere, patiantur: nemo se iudicet quicquam debere, qui tempus accepit, cum interim hoc unum est, quod ne gratus quidem potest reddere.</p>
<p><span class="br"></span><span class="lineNumber">4</span><span class="br"></span>Interrogabis fortasse, quid ego faciam, qui tibi ista praecipio. Fatebor ingenue: quod apud luxuriosum
sed diligentem evenit, ratio mihi constat inpensae.
Non possum me dicere<a class="footnoteLink" href="#note_LCL075_4_1" id="target_note_LCL075_4_1"><sup>1</sup></a> nihil perdere, sed quid perdam et quare et quemadmodum, dicam: causas paupertatis meae reddam, sed evenit mihi, quod plerisque non suo vitio ad inopiam redactis: omnes ignoscunt, nemo succurrit.</p>
<p><span class="br"></span><span class="lineNumber">5</span><span class="br"></span>Quid ergo est? Non puto pauperem, cui quantulumcumque
superest, sat est. Tu tamen malo serves tua, et bono tempore incipies. Nam ut visum est maioribus nostris, sera parsimonia in fundo est. Non enim tantum minimum in imo, sed pessimum remanet. <span class="sc">Vale</span>.</p>
</section><notes><section class="footnotes"><ul><li class="note" id="note_LCL075_4_1"><a class="footnoteCrossrefLink" href="#target_note_LCL075_4_1" title="Click to highlight in text"><sup class="lineRef">1</sup><span class="italic">me dicere</span> Hense: <span class="italic">dicere me</span> or <span class="italic">dicere nihil me</span> MSS.</a></li><script type="text/javascript">document.getElementById('note_LCL075_4_1').style.display = "none";</script></ul></section></notes></section>