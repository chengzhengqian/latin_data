<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
<span class="br"></span><span class="lineNumber">10</span><span class="br"></span>inmortale mortalibus. Ceterum tam inprobi sunt tamque obliti, quo eant, quo illos singuli dies turbent, ut mirentur aliquid ipsos amittere amissuri uno die omnia. Quicquid est, dominus inscriberis, apud te est, tuum non est; nihil firmum infirmo, nihil fragili aeternum et invictum est. Tam necesse est perire quam perdere, et hoc ipsum, si intellegimus, solacium est. Aequo animo perde, pereundum<a class="footnoteLink" href="#note_LCL077_124_1" id="target_note_LCL077_124_1"><sup>1</sup></a> est.</p>
<p><span class="br"></span><span class="lineNumber">11</span><span class="br"></span>Quid ergo adversus has amissiones auxili invenimus?
Hoc, ut memoria teneamus amissa nec cum ipsis fructum excidere patiamur, quem ex illis percepimus.
Habere eripitur, habuisse numquam. Peringratus
est, qui cum amisit, pro accepto nihil debet. Rem nobis eripit casus, usum<a class="footnoteLink" href="#note_LCL077_124_2" id="target_note_LCL077_124_2"><sup>2</sup></a> fructumque apud nos relinquit, quem nos iniquitate desiderii perdidimus.
<span class="br"></span><span class="lineNumber">12</span><span class="br"></span>Dic tibi: “Ex istis, quae terribilia videntur, nihil est invictum. Singula vicere iam multi: ignem Mucius, crucem Regulus, venenum Socrates, exilium Rutilius, mortem ferro adactam Cato; et nos vincamus aliquid.”
<span class="br"></span><span class="lineNumber">13</span><span class="br"></span>Rursus ista, quae ut<a class="footnoteLink" href="#note_LCL077_124_3" id="target_note_LCL077_124_3"><sup>3</sup></a> speciosa et felicia trahunt
vulgum, a multis et saepe contempta sunt. Fabricius
divitias imperator reiecit, censor notavit. Tubero

 
</p></section><notes><section class="footnotes"><ul><li class="note" id="note_LCL077_124_1"><a class="footnoteCrossrefLink" href="#target_note_LCL077_124_1" title="Click to highlight in text"><sup class="lineRef">1</sup><span class="italic">perde, pereundum</span> Madvig; <span class="italic">perdere pereundum</span> BA.</a></li><script type="text/javascript">document.getElementById('note_LCL077_124_1').style.display = "none";</script><li class="note" id="note_LCL077_124_2"><a class="footnoteCrossrefLink" href="#target_note_LCL077_124_2" title="Click to highlight in text"><sup class="lineRef">2</sup><span class="italic">usum</span> later MSS.; <span class="italic">usus</span> BA.</a></li><script type="text/javascript">document.getElementById('note_LCL077_124_2').style.display = "none";</script><li class="note" id="note_LCL077_124_3"><a class="footnoteCrossrefLink" href="#target_note_LCL077_124_3" title="Click to highlight in text"><sup class="lineRef">3</sup><span class="italic">ista quae ut</span> later MSS.; <span class="italic">ita quae vis</span> BA.</a></li><script type="text/javascript">document.getElementById('note_LCL077_124_3').style.display = "none";</script></ul></section></notes></section>