<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
<span class="br"></span><span class="lineNumber">7</span><span class="br"></span>Dissentio ab his, qui in fluctus medios eunt et tumultuosam probantes vitam cotidie cum difficultatibus
rerum magno animo conluctantur. Sapiens feret ista, non eliget, et malet in pace esse quam in pugna. Non multum prodest vitia sua proiecisse, si
<span class="br"></span><span class="lineNumber">8</span><span class="br"></span>cum alienis rixandum est. “Triginta,” inquit,<a class="footnoteLink" href="#note_LCL075_202_1" id="target_note_LCL075_202_1"><sup>1</sup></a>
“tyranni Socraten circumsteterunt nec potuerunt animum eius infringere.” Quid interest, quot domini sint? Servitus una est. Hanc qui contempsit,
in quantalibet turba dominantium liber est.</p>
<p><span class="br"></span><span class="lineNumber">9</span><span class="br"></span>Tempus est desinere, sed si prius portorium solvero. “Initium est salutis notitia peccati.”
Egregie mihi hoc dixisse videtur Epicurus. Nam qui peccare se nescit, corrigi non vult; deprehendas
<span class="br"></span><span class="lineNumber">10</span><span class="br"></span>te oportet, antequam emendes. Quidam vitiis gloriantur;
tu existimas aliquid de remedio cogitare, qui mala sua virtutum loco numerant? Ideo quantum potes, te ipse coargue, inquire in te; accusatoris primum partibus fungere, deinde iudicis, novissime deprecatoris. Aliquando te offende. <span class="sc">Vale.</span></p>
</section>
<section class="div2">
<h2><span class="sc">XXIX.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>De Marcellino nostro quaeris et vis scire, quid agat. Raro ad nos venit, non ulla alia ex causa quam quod audire verum timet, a quo periculo iam abest.




</p></section><notes><section class="footnotes"><ul><li class="note" id="note_LCL075_202_1"><a class="footnoteCrossrefLink" href="#target_note_LCL075_202_1" title="Click to highlight in text"><sup class="lineRef">1</sup><span class="italic">inquit</span> p; <span class="italic">inquis</span> LPb.</a></li><script type="text/javascript">document.getElementById('note_LCL075_202_1').style.display = "none";</script></ul></section></notes></section>