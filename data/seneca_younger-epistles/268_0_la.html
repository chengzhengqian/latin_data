<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
<span class="br"></span><span class="lineNumber">3</span><span class="br"></span>nemo deliberat. Scire debet quid petat ille, qui sagittam vult mittere, et tunc derigere ac moderari manu telum. Errant consilia nostra, quia non habent, quo derigantur. Ignoranti, quem portum petat, nullus suus ventus est. Necesse est multum in vita
<span class="br"></span><span class="lineNumber">4</span><span class="br"></span>nostra casus possit, quia vivimus casu. Quibusdam autem evenit, ut quaedam scire se nesciant. Quemadmodum
quaerimus saepe eos, cum quibus stamus, ita plerumque finem summi boni ignoramus adpositum.</p>
<p>Nec multis verbis nec circumitu longo, quod sit summum bonum, colliges<a class="footnoteLink" href="#note_LCL076_74_1" id="target_note_LCL076_74_1"><sup>1</sup></a>; digito, ut ita dicam, demonstrandum est nec in multa spargendum. Quid enim ad rem pertinet in particulas illud diducere, cum possis dicere: summum bonum est, quod honestum est? Et quod magis admireris: unum bonum est, quod honestum est, cetera falsa et
<span class="br"></span><span class="lineNumber">5</span><span class="br"></span>adulterina bona sunt. Hoc si persuaseris tibi et virtutem adamaveris, amare enim parum est, quicquid
illa contigerit, id tibi, qualecumque aliis videbitur,
faustum felixque erit. Et torqueri, si modo iacueris ipso torquente securior, et aegrotare, si non male dixeris fortunae, si non cesseris morbo, omnia denique, quae ceteris videntur mala, et mansuescent et in bonum abibunt, si super illa eminueris.</p>
<p>Hoc liqueat, nihil esse bonum nisi honestum, et omnia incommoda suo iure bona vocabuntur, quae



</p></section><notes><section class="footnotes"><ul><li class="note" id="note_LCL076_74_1"><a class="footnoteCrossrefLink" href="#target_note_LCL076_74_1" title="Click to highlight in text"><sup class="lineRef">1</sup><span class="italic">colliges</span> Muretus; <span class="italic">colligis</span> MSS.</a></li><script type="text/javascript">document.getElementById('note_LCL076_74_1').style.display = "none";</script></ul></section></notes></section>