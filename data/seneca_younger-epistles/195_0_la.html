<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
propitiis auribus tuis “essentiam”<a class="footnoteLink" href="#note_LCL075_390_1" id="target_note_LCL075_390_1"><sup>1</sup></a> dicere; si minus, dicam et iratis. Ciceronem auctorem huius verbi habeo, puto locupletem. Si recentiorem quaeris, Fabianum, disertum et elegantem, orationis etiam ad nostrum fastidium nitidae. Quid enim fiet, mi Lucili? Quomodo dicetur οὐσία res necessaria, natura continens fundamentum omnium? Rogo itaque permittas mihi hoc verbo uti. Nihilominus dabo operam, ut ius a te datum parcissime exerceam;
<span class="br"></span><span class="lineNumber">7</span><span class="br"></span>fortasse contentus ero mihi licere. Quid proderit facilitas tua, cum ecce id nullo modo Latine exprimere possim, propter quod linguae nostrae convicium feci? Magis damnabis angustias Romanas, si scieris unam syllabam esse, quam mutare non possum. Quae sit haec, quaeris? Τὸ ὄν. Duri tibi videor ingenii; in medio positum,<a class="footnoteLink" href="#note_LCL075_390_2" id="target_note_LCL075_390_2"><sup>2</sup></a> posse sic transferri, ut dicam “quod est.” Sed multum interesse video; cogor verbum
<span class="br"></span><span class="lineNumber">8</span><span class="br"></span>pro vocabulo ponere. Sed si ita necesse est, ponam “quod est.” Sex modis hoc a Platone dici amicus noster, homo eruditissimus, hodierno die dicebat. Omnes tibi exponam, si ante indicavero esse aliquid genus, esse et speciem.</p>
</section><notes><section class="footnotes"><ul><li class="note" id="note_LCL075_390_1"><a class="footnoteCrossrefLink" href="#target_note_LCL075_390_1" title="Click to highlight in text"><sup class="lineRef">1</sup><span class="italic">essentiam</span> Muretus; <span class="italic">quid sentiam</span> MSS.</a></li><script type="text/javascript">document.getElementById('note_LCL075_390_1').style.display = "none";</script><li class="note" id="note_LCL075_390_2"><a class="footnoteCrossrefLink" href="#target_note_LCL075_390_2" title="Click to highlight in text"><sup class="lineRef">2</sup><span class="italic">positum</span> Muretus; <span class="italic">positam</span> MSS.</a></li><script type="text/javascript">document.getElementById('note_LCL075_390_2').style.display = "none";</script></ul></section></notes></section>