<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
</section>
<section class="div2">
<h2><span class="sc">LXXIII.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>Errare mihi videntur, qui existimant philosophiae fideliter deditos contumaces esse ac refractarios, contemptores
magistratuum aut regum eorumve, per quos publica administrantur. Ex contrario enim nulli adversus illos gratiores sunt; nec inmerito. Nullis enim plus praestant quam quibus frui tranquillo
<span class="br"></span><span class="lineNumber">2</span><span class="br"></span>otio licet. Itaque ii, quibus multum<a class="footnoteLink" href="#note_LCL076_104_1" id="target_note_LCL076_104_1"><sup>1</sup></a> ad propositum bene vivendi confert securitas publica, necesse est auctorem huius boni ut parentem colant, multo quidem magis quam illi inquieti et in medio positi, qui multa principibus debent, sed multa et inputant, quibus numquam tam plene occurrere ulla liberalitas potest, ut cupiditates illorum, quae crescunt, dum implentur, exsatiet. Quisquis autem de accipiendo cogitat, oblitus accepti est; nec ullum habet malum
<span class="br"></span><span class="lineNumber">3</span><span class="br"></span>cupiditas maius, quam quod ingrata est. Adice nunc, quod nemo eorum, qui in re publica versantur, quot vincat, sed a quibus vincatur, aspicit. Et illis non tam iucundum est multos post se videre quam grave aliquem ante se. Habet hoc vitium omnis ambitio; non respicit. Nec ambitio tantum instabilis est, verum cupiditas omnis, quia incipit semper a fine.</p>
<p><span class="br"></span><span class="lineNumber">4</span><span class="br"></span>At ille vir sincerus ac purus, qui reliquit et curiam et forum et omnem administrationem rei publicae,




</p></section><notes><section class="footnotes"><ul><li class="note" id="note_LCL076_104_1"><a class="footnoteCrossrefLink" href="#target_note_LCL076_104_1" title="Click to highlight in text"><sup class="lineRef">1</sup><span class="italic">multum</span> Haase; <span class="italic">altum</span> VPb.</a></li><script type="text/javascript">document.getElementById('note_LCL076_104_1').style.display = "none";</script></ul></section></notes></section>