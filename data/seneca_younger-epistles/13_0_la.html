<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

spes, non timor, non utilitatis suae cura divellit, illius, cum qua homines moriuntur, pro qua moriuntur.</p>
<p><span class="br"></span><span class="lineNumber">3</span><span class="br"></span>Multos tibi dabo, qui non amico, sed amicitia caruerunt.
Hoc non potest accidere, cum animos in societatem honesta cupiendi par voluntas trahit. Quidni non possit? Sciunt enim ipsos omnia habere communia, et quidem magis adversa.</p>
<p>Concipere animo non potes, quantum momenti
<span class="br"></span><span class="lineNumber">4</span><span class="br"></span>adferre mihi singulos dies videam. “Mitte,” inquis, “et nobis ista, quae tam efficacia expertus es.” Ego vero omnia in te cupio transfundere, et in hoc aliquid gaudeo discere, ut doceam. Nec me ulla res delectabit,
licet sit eximia et salutaris, quam mihi uni sciturus sum. Si cum hac exceptione detur sapientia, ut illam inclusam teneam nec enuntiem, reiciam. Nullius boni sine socio iucunda possessio est.</p>
<p><span class="br"></span><span class="lineNumber">5</span><span class="br"></span>Mittam itaque ipsos tibi libros et ne multum operae inpendas, dum passim profutura sectaris, inponam notas, ut ad ipsa protinus, quae probo et miror, accedas. Plus tamen tibi et viva vox et convictus quam oratio proderit. In rem praesentem venias oportet, primum, quia homines amplius oculis quam auribus credunt; deinde, quia longum iter est per praecepta, breve et efficax per exempla.
<span class="br"></span><span class="lineNumber">6</span><span class="br"></span>Zenonem Cleanthes non expressisset, si tantummodo audisset; vitae eius interfuit, secreta perspexit,


</p></section><notes></notes></section>