<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
<span class="br"></span><span class="lineNumber">8</span><span class="br"></span>operis etiam perseverantibus. Fortuna mecum bellum gerit; non sum imperata facturus. Iugum non recipio, immo, quod maiore virtute faciendum est, excutio. Non est emolliendus animus; si voluptati cessero, cedendum est dolori, cedendum est labori, cedendum est paupertati; idem sibi in me iuris esse volet et ambitio et ira; inter tot adfectus distrahar,
<span class="br"></span><span class="lineNumber">9</span><span class="br"></span>immo discerpar. Libertas proposita est; ad hoc praemium laboratur. Quae sit libertas, quaeris? Nulli rei servire, nulli necessitati, nullis casibus, fortunam in aequum deducere. Quo die illa me<a class="footnoteLink" href="#note_LCL075_340_1" id="target_note_LCL075_340_1"><sup>1</sup></a> intellexero plus posse, nil poterit. Ego illam feram, cum in manu mors sit?</p>
<p><span class="br"></span><span class="lineNumber">10</span><span class="br"></span>His cogitationibus intentum loca seria sanctaque eligere oportet. Effeminat animos amoenitas nimia nec dubie aliquid ad corrumpendum vigorem potest regio. Quamlibet viam iumenta patiuntur, quorum durata in aspero ungula est; in molli palustrique pascuo saginata cito subteruntur. Et fortior miles ex confragoso venit; segnis est urbanus et verna. Nullum laborem recusant manus, quae ad arma ab aratro transferuntur; in primo deficit pulvere ille
<span class="br"></span><span class="lineNumber">11</span><span class="br"></span>unctus et nitidus. Severior loci disciplina firmat ingenium aptumque magnis conatibus reddit. Literni

</p></section><notes><section class="footnotes"><ul><li class="note" id="note_LCL075_340_1"><a class="footnoteCrossrefLink" href="#target_note_LCL075_340_1" title="Click to highlight in text"><sup class="lineRef">1</sup><span class="italic">quo die illa me</span> Lipsius; <span class="italic">quod die illƒÅ</span> P; <span class="italic">quo die illam</span> b; <span class="italic">quo die illum</span> L.</a></li><script type="text/javascript">document.getElementById('note_LCL075_340_1').style.display = "none";</script></ul></section></notes></section>