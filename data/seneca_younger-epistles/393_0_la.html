<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

quae, si quando necessitas abstulit, non sentimus ablata.</p>
<p><span class="br"></span><span class="lineNumber">2</span><span class="br"></span>Cum paucissimis servis, quos unum capere vehiculum
potuit, sine ullis rebus, nisi quae corpore nostro continebantur, ego et Maximus meus biduum iam beatissimum agimus. Culcita in terra iacet, ego in culcita. Ex duabus paenulis altera stragulum, altera
<span class="br"></span><span class="lineNumber">3</span><span class="br"></span>opertorium facta est. De prandio nihil detrahi potuit; paratum fuit non magis hora, nusquam sine caricis, numquam sine pugillaribus. Illae, si panem habeo, pro pulmentario sunt, si non habeo, pro pane. Cotidie mihi annum novum faciunt, quem ego faustum et felicem reddo bonis cogitationibus et animi magnitudine,
qui numquam maior est, quam ubi aliena seposuit et fecit sibi pacem nihil timendo, fecit sibi
<span class="br"></span><span class="lineNumber">4</span><span class="br"></span>divitias nihil concupiscendo. Vehiculum, in quod inpositus sum, rusticum est; mulae vivere se ambulando
testantur; mulio excalceatus, non propter aestatem. Vix a me obtineo, ut hoc vehiculum velim<a class="footnoteLink" href="#note_LCL076_324_1" id="target_note_LCL076_324_1"><sup>1</sup></a> videri meum. Durat adhuc perversa recti verecundia, et quotiens in aliquem comitatum lautiorem incidimus,
invitus erubesco, quod argumentum est ista, quae probo, quae laudo, nondum habere certam sedem et inmobilem. Qui sordido vehiculo erubescit, pretioso
gloriabitur.</p>
<p><span class="br"></span><span class="lineNumber">5</span><span class="br"></span>Parum adhuc profeci. Nondum audeo frugalitatem palam ferre. Etiamnunc curo opiniones viatorum.




</p></section><notes><section class="footnotes"><ul><li class="note" id="note_LCL076_324_1"><a class="footnoteCrossrefLink" href="#target_note_LCL076_324_1" title="Click to highlight in text"><sup class="lineRef">1</sup><span class="italic">velim</span> V<sup>2</sup>; <span class="italic">nolim</span> V<sup>1</sup>Pb, etc.</a></li><script type="text/javascript">document.getElementById('note_LCL076_324_1').style.display = "none";</script></ul></section></notes></section>