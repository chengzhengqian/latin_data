<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

dixisti amicum et negasti. Itaque si<a class="footnoteLink" href="#note_LCL075_10_1" id="target_note_LCL075_10_1"><sup>1</sup></a> proprio illo verbo quasi publico usus es et sic illum amicum vocasti, quomodo omnes candidatos bonos viros dicimus, quomodo obvios, si nomen non succurrit, dominos
<span class="br"></span><span class="lineNumber">2</span><span class="br"></span>salutamus, hac abierit. Sed si aliquem amicum existimas, cui non tantundem credis quantum tibi, vehementer erras et non satis nosti vim verae amicitiae.
Tu vero omnia cum amico delibera, sed de ipso prius. Post amicitiam credendum est, ante amicitiam iudicandum. Isti vero praepostero officia permiscent, qui contra praecepta Theophrasti, cum amaverunt, iudicant, et non amant, cum iudicaverunt. Diu cogita, an tibi in amicitiam aliquis recipiendus sit. Cum placuerit fieri, toto illum pectore admitte:
<span class="br"></span><span class="lineNumber">3</span><span class="br"></span>tam audaciter cum illo loquere quam tecum. Tu quidem ita vive, ut nihil tibi committas, nisi quod committere etiam inimico tuo possis; sed quia interveniunt
quaedam, quae consuetudo fecit arcana, cum amico omnes curas, omnes cogitationes tuas misce. Fidelem si putaveris, facies. Nam quidam fallere docuerunt, dum timent falli, et illi ius peccandi suspicando fecerunt. Quid est, quare ego ulla verba coram amico meo retraham? Quid est, quare me coram illo non putem solum?</p>
</section><notes><section class="footnotes"><ul><li class="note" id="note_LCL075_10_1"><a class="footnoteCrossrefLink" href="#target_note_LCL075_10_1" title="Click to highlight in text"><sup class="lineRef">1</sup><span class="italic">si</span> Hense: <span class="italic">sic</span> MSS.</a></li><script type="text/javascript">document.getElementById('note_LCL075_10_1').style.display = "none";</script></ul></section></notes></section>