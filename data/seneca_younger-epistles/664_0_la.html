<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><blockquote><p>
<span class="line">Concha salis puri, toga quae defendere frigus</span><span class="linebreak"></span>
<span class="line">Quamvis crassa queat”; decies centena dedisses</span><span class="linebreak"></span>
<span class="line">Huic parco, paucis contento; quinque diebus</span><span class="linebreak"></span>
<span class="line">Nil erat.</span><span class="linebreak"></span></p></blockquote>
<p class="noindent"><span class="br"></span><span class="lineNumber">21</span><span class="br"></span>Homines<a class="footnoteLink" href="#note_LCL077_394_1" id="target_note_LCL077_394_1"><sup>1</sup></a> isti tales sunt, qualem hunc describit Horatius Flaccus, numquam eundem, ne similem quidem sibi; adeo in diversum aberrat. Multos dixi? Prope est, ut omnes sint. Nemo non cotidie et consilium mutat et votum. Modo uxorem vult habere, modo amicam, modo regnare vult, modo id agit, ne quis sit officiosior servus, modo dilatat se usque ad invidiam, modo subsidit et contrahitur infra humilitatem vere iacentium, nunc pecuniam
<span class="br"></span><span class="lineNumber">22</span><span class="br"></span>spargit, nunc rapit. Sic maxime coarguitur animus inprudens; alius prodit atque alius et, quo turpius nihil iudico, impar sibi est. Magnam rem puta unum hominem agere. Praeter sapientem autem nemo unum agit, ceteri multiformes sumus. Modo frugi tibi videbimur et graves, modo prodigi et vani. Mutamus subinde personam et contrariam ei sumimus,
quam exuimus. Hoc ergo a te exige, ut, qualem institueris praestare te, talem usque ad exitum serves. Effice ut possis laudari, si minus, ut adgnosci. De aliquo, quem here vidisti, merito dici potest: “hic qui est?” Tanta mutatio est. <span class="sc">Vale.</span></p>
</section><notes><section class="footnotes"><ul><li class="note" id="note_LCL077_394_1"><a class="footnoteCrossrefLink" href="#target_note_LCL077_394_1" title="Click to highlight in text"><sup class="lineRef">1</sup><span class="italic">homines</span> Buecheler; <span class="italic">omnes</span> BA.</a></li><script type="text/javascript">document.getElementById('note_LCL077_394_1').style.display = "none";</script></ul></section></notes></section>