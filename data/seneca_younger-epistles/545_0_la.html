<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
contra ambitionem contumeliose. Volo luxuriam obiurgari, libidinem traduci, inpotentiam frangi. Sit aliquid oratorie acre, tragice grande, comice exile.‚Äù
Vis illum adsidere pusillae rei, verbis; ille rerum se magnitudini addixit,<a class="footnoteLink" href="#note_LCL077_156_1" id="target_note_LCL077_156_1"><sup>1</sup></a> eloquentiam velut umbram non hoc agens trahit.</p>
<p><span class="br"></span><span class="lineNumber">11</span><span class="br"></span>Non erunt sine dubio singula circumspecta nec in se collecta nec omne verbum excitabit ac punget,<a class="footnoteLink" href="#note_LCL077_156_2" id="target_note_LCL077_156_2"><sup>2</sup></a> fateor. Exibunt multa nec ferient et interdum otiosa praeterlabetur oratio, sed multum erit in omnibus lucis, sed ingens sine taedio spatium. Denique illud praestabit, ut liqueat tibi illum sensisse quae scripsit. Intelleges hoc actum, ut tu scires quid illi placeret, non ut ille placeret tibi. Ad profectum omnia tendunt, ad bonam mentem, non quaeritur plausus.</p>
<p><span class="br"></span><span class="lineNumber">12</span><span class="br"></span>Talia esse scripta eius non dubito, etiam si magis reminiscor quam teneo haeretque mihi color eorum non ex recenti conversatione familiariter, sed summatim, ut solet ex vetere notitia. Cum audirem certe illum, talia mihi videbantur, non solida, sed plena, quae adulescentem indolis bonae attollerent et ad imitationem sui evocarent sine desperatione vincendi, quae mihi adhortatio videtur efficacissima. Deterret enim qui imitandi cupiditatem fecit, spem abstulit.


</p></section><notes><section class="footnotes"><ul><li class="note" id="note_LCL077_156_1"><a class="footnoteCrossrefLink" href="#target_note_LCL077_156_1" title="Click to highlight in text"><sup class="lineRef">1</sup><span class="italic">addixit</span> later MSS.; <span class="italic">adduxit</span> BA.</a></li><script type="text/javascript">document.getElementById('note_LCL077_156_1').style.display = "none";</script><li class="note" id="note_LCL077_156_2"><a class="footnoteCrossrefLink" href="#target_note_LCL077_156_2" title="Click to highlight in text"><sup class="lineRef">2</sup><span class="italic">ac punget</span> later MSS.; <span class="italic">ag pugnet</span> BA.</a></li><script type="text/javascript">document.getElementById('note_LCL077_156_2').style.display = "none";</script></ul></section></notes></section>