<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

quod oportet faciat, non praestabunt ut quemadmodum
oportet; si hoc non praestant, ad virtutem non perducunt. Faciet quod oportet monitus, concedo; sed id parum est, quoniam quidem non in facto laus
<span class="br"></span><span class="lineNumber">41</span><span class="br"></span>est, sed in eo, quemadmodum fiat. Quid est cena sumptuosa flagitiosius et equestrem censum consumente?
Quid tam dignum censoria nota, si quis, ut isti ganeones loquuntur, sibi hoc et genio suo praestet? Et deciens<a class="footnoteLink" href="#note_LCL077_84_1" id="target_note_LCL077_84_1"><sup>1</sup></a> tamen sestertio aditiales cenae frugalissimis viris constiterunt. Eadem res, si gulae datur, turpis est; si honori, reprensionem effugit. Non enim luxuria, sed inpensa sollemnis est.</p>
<p><span class="br"></span><span class="lineNumber">42</span><span class="br"></span>Mullum ingentis formae—quare autem non pondus adicio et aliquorum gulam inrito? quattuor pondo et selibram fuisse aiebant—Tiberius Caesar missum sibi cum in macellum deferri et veniri iussisset:
“amici,” inquit, “omnia me fallunt, nisi istum mullum aut Apicius emerit aut P. Octavius.” Ultra spem illi coniectura processit: liciti sunt, vicit Octavius et ingentem consecutus est inter suos gloriam, cum quinque sestertiis emisset piscem, quem Caesar vendiderat, ne Apicius quidem emerat. Numerare tantum Octavio fuit turpe, non illi,<a class="footnoteLink" href="#note_LCL077_84_2" id="target_note_LCL077_84_2"><sup>2</sup></a> qui emerat, ut Tiberio mitteret, quamquam illum quoque reprenderim; admiratus est rem, qua putavit Caesarem dignum.</p>
</section><notes><section class="footnotes"><ul><li class="note" id="note_LCL077_84_1"><a class="footnoteCrossrefLink" href="#target_note_LCL077_84_1" title="Click to highlight in text"><sup class="lineRef">1</sup><span class="italic">deciens</span> Hermes; <span class="italic">docens</span> BA.</a></li><script type="text/javascript">document.getElementById('note_LCL077_84_1').style.display = "none";</script><li class="note" id="note_LCL077_84_2"><a class="footnoteCrossrefLink" href="#target_note_LCL077_84_2" title="Click to highlight in text"><sup class="lineRef">2</sup><span class="italic">non illi</span> Pincianus; <span class="italic">nam ille</span> BA.</a></li><script type="text/javascript">document.getElementById('note_LCL077_84_2').style.display = "none";</script></ul></section></notes></section>