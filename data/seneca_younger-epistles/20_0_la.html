<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

animum esse mirabile, cui magno nihil magnum est.”</p>
<p><span class="br"></span><span class="lineNumber">6</span><span class="br"></span>Si haec mecum, si haec cum posteris loquor, non videor tibi plus prodesse, quam cum ad vadimonium advocatus descenderem, aut tabulis testamenti anulum
inprimerem, aut in senatu candidato vocem et manum commodarem? Mihi crede, qui nihil agere videntur, maiora agunt; humana divinaque simul tractant.</p>
<p><span class="br"></span><span class="lineNumber">7</span><span class="br"></span>Sed iam finis faciendus est et aliquid, ut institui, pro hac epistula dependendum. Id non de meo fiet; adhuc Epicurum complicamus, cuius hanc vocem hodierno die legi: “Philosophiae servias oportet, ut tibi contingat vera libertas.” Non differtur in diem, qui se illi subiecit et tradidit; statim circumagitur. Hoc enim ipsum philosophiae servire libertas est.</p>
<p><span class="br"></span><span class="lineNumber">8</span><span class="br"></span>Potest fieri, ut me interroges, quare ab Epicuro tam multa bene dicta referam potius quam nostrorum. Quid est tamen, quare tu istas Epicuri voces putes esse, non publicas? Quam multi poetae dicunt, quae philosophis aut dicta sunt aut dicenda! Non adtingam tragicos nec togatas nostras. Habent enim hae quoque aliquid severitatis et sunt inter comoedias ac tragoedias mediae. Quantum disertissimorum
versuum inter mimos iacet! Quam multa Publilii non excalceatis, sed coturnatis dicenda sunt!
<span class="br"></span><span class="lineNumber">9</span><span class="br"></span>Unum versum eius, qui ad philosophiam pertinet et

 



</p></section><notes></notes></section>