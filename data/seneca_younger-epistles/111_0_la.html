<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
</section>
<section class="div2">
<h2><span class="sc">XXXI.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>Agnosco Lucilium meum; incipit, quem promiserat,
exhibere. Sequere illum impetum animi, quo ad optima quaeque calcatis popularibus bonis ibas. Non desidero maiorem melioremque te fieri quam moliebaris. Fundamenta tua multum loci occupaverunt;
tantum effice, quantum conatus es, et illa quae
<span class="br"></span><span class="lineNumber">2</span><span class="br"></span>tecum in animo tulisti, tracta. Ad summam sapiens eris, si cluseris aures, quibus ceram parum est obdere; firmiore spissamento opus est quam in sociis usum Vlixem ferunt. Illa vox, quae timebatur, erat blanda, non tamen publica, at haec, quae timenda est, non ex uno scopulo, sed ex omni terrarum parte circumsonat.
Praetervehere itaque non unum locum insidiosa voluptate suspectum, sed omnes urbes. Surdum te amantissimis tuis praesta; bono animo mala precantur. Et si esse vis felix, deos ora, ne quid tibi
<span class="br"></span><span class="lineNumber">3</span><span class="br"></span>ex his, quae optantur, eveniat. Non sunt ista bona, quae in te isti volunt congeri; unum bonum est, quod beatae vitae causa et firmamentum est, sibi fidere. Hoc autem contingere non potest, nisi contemptus est labor et in eorum numero habitus, quae neque bona sunt neque mala. Fieri enim non potest, ut una ulla res modo mala sit, modo bona, modo
<span class="br"></span><span class="lineNumber">4</span><span class="br"></span>levis et perferenda, modo expavescenda. Labor bonum non est. Quid ergo est bonum? Laboris


</p></section><notes></notes></section>