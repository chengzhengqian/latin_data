<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
</section>
<section class="div2">
<h2><span class="sc">LXIIII.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>Fuisti here nobiscum. Potes<a class="footnoteLink" href="#note_LCL075_438_1" id="target_note_LCL075_438_1"><sup>1</sup></a> queri, si here tantum. Ideo adieci “nobiscum.” Mecum enim semper es. Intervenerant quidam amici, propter quos maior fumus fieret, non hic, qui erumpere ex lautorum culinis et terrere vigiles solet, sed hic
<span class="br"></span><span class="lineNumber">2</span><span class="br"></span>modicus, qui hospites venisse significet. Varius nobis fuit sermo, ut in convivio, nullam rem usque ad exitum adducens, sed aliunde alio transiliens. Lectus est deinde liber Quinti Sextii patris, magni, si quid mihi credis, viri et, licet neget, Stoici.
<span class="br"></span><span class="lineNumber">3</span><span class="br"></span>Quantus in illo, di boni, vigor est, quantum animi! Hoc non in omnibus philosophis invenies; quorundam scripta clarum habentium<a class="footnoteLink" href="#note_LCL075_438_2" id="target_note_LCL075_438_2"><sup>2</sup></a> nomen exanguia sunt. Instituunt, disputant, cavillantur, non faciunt animum, quia non habent; cum legeris Sextium, dices: “Vivit, viget, liber est, supra hominem est, dimittit me
<span class="br"></span><span class="lineNumber">4</span><span class="br"></span>plenum ingentis fiduciae.” In qua positione mentis sim, cum hunc lego, fatebor tibi: libet omnis casus provocare, libet exclamare: “Quid cessas, fortuna? Congredere; paratum vides.” Illius animum induo, qui quaerit, ubi se experiatur, ubi virtutem suam ostendat,</p>
</section><notes><section class="footnotes"><ul><li class="note" id="note_LCL075_438_1"><a class="footnoteCrossrefLink" href="#target_note_LCL075_438_1" title="Click to highlight in text"><sup class="lineRef">1</sup><span class="italic">potes</span> later MSS.; <span class="italic">potest</span> pLVPb.</a></li><script type="text/javascript">document.getElementById('note_LCL075_438_1').style.display = "none";</script><li class="note" id="note_LCL075_438_2"><a class="footnoteCrossrefLink" href="#target_note_LCL075_438_2" title="Click to highlight in text"><sup class="lineRef">2</sup><span class="italic">habentium</span> Bickel; <span class="italic">habent tum</span> p; <span class="italic">habent tantum</span> LVPb.</a></li><script type="text/javascript">document.getElementById('note_LCL075_438_2').style.display = "none";</script></ul></section></notes></section>