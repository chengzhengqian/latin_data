<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

satius est suadere<a class="footnoteLink" href="#note_LCL076_348_1" id="target_note_LCL076_348_1"><sup>1</sup></a> et expugnare adfectus, non circumscribere.
Si possumus, fortius loquamur; si minus, apertius. <span class="sc">Vale.</span></p>
</section>
<section class="div2">
<h2><span class="sc">LXXXVIII.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>De liberalibus studiis quid sentiam, scire desideras: nullum suspicio, nullum in bonis numero, quod ad aes exit. Meritoria artificia sunt, hactenus utilia, si praeparant
ingenium, non detinent. Tamdiu enim istis inmorandum est, quamdiu nihil animus agere maius
<span class="br"></span><span class="lineNumber">2</span><span class="br"></span>potest; rudimenta sunt nostra, non opera. Quare liberalia studia dicta sint, vides; quia homine libero digna sunt. Ceterum unum studium vere liberale est, quod liberum facit. Hoc est sapientiae, sublime, forte, magnanimum. Cetera pusilla et puerilia sunt; an tu quicquam in istis esse credis boni, quorum professores
turpissimos omnium ac flagitiosissimos cernis? Non discere debemus ista, sed didicisse.</p>
<p>Quidam illud de liberalibus studiis quaerendum
iudicaverunt, an virum bonum facerent; ne promittunt
quidem nec huius rei scientiam adfectant.



</p></section><notes><section class="footnotes"><ul><li class="note" id="note_LCL076_348_1"><a class="footnoteCrossrefLink" href="#target_note_LCL076_348_1" title="Click to highlight in text"><sup class="lineRef">1</sup>After <span class="italic">suadere</span> Hense added <span class="italic">re.</span></a></li><script type="text/javascript">document.getElementById('note_LCL076_348_1').style.display = "none";</script></ul></section></notes></section>