<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent noindent">
gemescunt, quae et magna incidunt et videntur maiora! Denique ut illis fortuna nihil detrahat, quidquid non adquiritur, damnum est.</p>
<p><span class="br"></span><span class="lineNumber">17</span><span class="br"></span>“At felicem illum homines et divitem vocant et consequi optant, quantum ille possidet.” Fateor. Quid ergo? Tu ullos esse condicionis peioris existimas
quam qui habent et miseriam et invidiam? Utinam qui divitias optaturi essent, cum divitibus deliberarent! Utinam honores petituri cum ambitiosis
et summum adeptis dignitatis statum! Profecto
vota mutassent, cum interim illi nova suscipiunt,<a class="footnoteLink" href="#note_LCL077_330_1" id="target_note_LCL077_330_1"><sup>1</sup></a>
cum priora damnaverint. Nemo enim est, cui felicitas sua, etiam si cursu venit, satis faciat. Queruntur et de consiliis et de processibus suis maluntque semper quae reliquerunt.</p>
<p><span class="br"></span><span class="lineNumber">18</span><span class="br"></span>Itaque hoc tibi philosophia praestabit, quo equidem nihil maius existimo: numquam te paenitebit tui. Ad hanc tam solidam felicitatem, quam tempestas nulla concutiat, non perducent te apte verba contexta et oratio fluens leniter. Eant, ut volent, dum animo compositio sua constet, dum sit magnus et opinionum securus et ob ipsa, quae aliis displicent, sibi placens, qui profectum suum vita aestimet et tantum scire se iudicet, quantum non cupit quantum non timet. <span class="sc">Vale.</span></p>
</section><notes><section class="footnotes"><ul><li class="note" id="note_LCL077_330_1"><a class="footnoteCrossrefLink" href="#target_note_LCL077_330_1" title="Click to highlight in text"><sup class="lineRef">1</sup><span class="italic">suscipiunt</span> codd., Gruter; <span class="italic">suspiciunt</span> BA.</a></li><script type="text/javascript">document.getElementById('note_LCL077_330_1').style.display = "none";</script></ul></section></notes></section>