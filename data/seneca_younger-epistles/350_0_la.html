<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
quibus non cum fama, sed cum rerum natura deliberandum
est; nihil habent ista magnificum, quo mentes in se nostras trahant, praeter hoc, quod mirari illa consuevimus. Non enim, quia concupiscenda sunt, laudantur, sed concupiscuntur, quia laudata sunt, et cum singulorum error publicum fecerit, singulorum errorem facit publicus.</p>
<p><span class="br"></span><span class="lineNumber">30</span><span class="br"></span>Sed quemadmodum illa credidimus, sic et hoc eidem populo credamus, nihil esse grato animo honestius. Omnes hoc urbes, omnes etiam ex barbaris
regionibus gentes conclamabunt. In hoc bonis
<span class="br"></span><span class="lineNumber">31</span><span class="br"></span>malisque conveniet. Erunt qui voluptates laudent, erunt qui labores malint; erunt qui dolorem maximum
malum dicant, erunt qui ne malum quidem appellent; divitias aliquis ad summum bonum admittet,
alius illas dicet malo vitae humanae repertas, nihil esse eo locupletius, cui quod donet fortuna non invenit. In tanta iudiciorum diversitate referendam bene merentibus gratiam omnes tibi uno, quod aiunt, ore adfirmabunt. In hoc tam discors turba consentiet;
cum
interim iniurias pro beneficiis reddimus, et prima causa est, cur quis ingratus sit, si satis
<span class="br"></span><span class="lineNumber">32</span><span class="br"></span>gratus esse non potuit. Eo perductus est furor, ut periculosissima res sit beneficia in aliquem magna conferre; nam quia putat turpe non reddere, non vult esse, cui reddat. Tibi habe, quod accepisti;
</p></section><notes></notes></section>