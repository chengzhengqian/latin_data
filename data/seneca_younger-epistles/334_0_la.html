<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
et in se ruere, an hoc excelsum cacumen et conspicuum
per vasti maris spatia detrahat adsidua vis ignium, nescio; virtutem non flamma, non ruina inferius
adducet. Haec una maiestas deprimi nescit. Nec proferri ultra nec referri potest. Sic huius, ut caelestium, stata magnitudo est. Ad hanc nos conemur educere.</p>
<p><span class="br"></span><span class="lineNumber">11</span><span class="br"></span>Iam multum operis effecti est; immo, si verum fateri volo, non multum. Nec enim bonitas est pessimis esse meliorem. Quis oculis glorietur, qui suspicetur diem? Cui sol per caliginem splendet, licet contentus interim sit effugisse tenebras, adhuc
<span class="br"></span><span class="lineNumber">12</span><span class="br"></span>non fruitur bono lucis. Tunc animus noster habebit, quod gratuletur sibi, cum emissus his tenebris, in quibus volutatur, non tenui visu clara prospexerit, sed totum diem admiserit et redditus caelo suo fuerit, cum receperit locum, quem occupavit sorte nascendi. Sursum illum vocant initia sua. Erit autem illic etiam antequam hac custodia exsolvatur, cum vitia disiecerit purusque ac levis in cogitationes divinas emicuerit.</p>
<p><span class="br"></span><span class="lineNumber">13</span><span class="br"></span>Hoc nos agere, Lucili carissime, in hoc ire impetu toto, licet pauci sciant, licet nemo, iuvat. Gloria umbra virtutis est; etiam invitam<a class="footnoteLink" href="#note_LCL076_206_1" id="target_note_LCL076_206_1"><sup>1</sup></a> comitabitur. Sed

</p></section><notes><section class="footnotes"><ul><li class="note" id="note_LCL076_206_1"><a class="footnoteCrossrefLink" href="#target_note_LCL076_206_1" title="Click to highlight in text"><sup class="lineRef">1</sup><span class="italic">invitam</span> Velz.; <span class="italic">invita</span> VPb.</a></li><script type="text/javascript">document.getElementById('note_LCL076_206_1').style.display = "none";</script></ul></section></notes></section>