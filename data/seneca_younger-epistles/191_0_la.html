<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
</section>
<section class="div2">
<h2><span class="sc">LVII.<span class="linebreak"></span>
Seneca Lvcilto svo salvtem</span></h2>
<p><span class="br"></span><span class="lineNumber">1</span><span class="br"></span>Cum a Bais deberem Neapolim repetere, facile credidi
tempestatem esse, ne iterum navem experirer; et tantum luti tota via fuit, ut possim videri nihilominus
navigasse. Totum athletarum fatum mihi illo die perpetiendum fuit; a ceromate nos haphe excepit
<span class="br"></span><span class="lineNumber">2</span><span class="br"></span>in crypta Neapolitana. Nihil illo carcere longius, nihil illis facibus obscurius, quae nobis praestant non ut per tenebras videamus, sed ut ipsas. Ceterum etiam si locus haberet lucem, pulvis auferret, in aperto quoque res gravis et molesta; quid illic, ubi in se volutatur et, cum sine ullo spiramento sit inclusus, in ipsos, a quibus excitatus est, recidit? Duo incommoda inter se contraria simul pertulimus: eadem via, eodem die et luto et pulvere laboravimus.</p>
<p><span class="br"></span><span class="lineNumber">3</span><span class="br"></span>Aliquid tamen mihi illa obscuritas, quod cogitarem, dedit; sensi quendam ictum animi et sine metu mutationem, quam insolitae rei novitas simul ac foeditas fecerat. Non de me nunc tecum loquor, qui multum ab homine tolerabili,
nedum a perfecto absum, sed de illo, in quem fortuna ius perdidit. Huius quoque ferietur animus, mutabitur color.



</p></section><notes></notes></section>