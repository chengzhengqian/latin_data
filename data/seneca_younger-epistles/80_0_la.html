<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
proritat, licet ad manum sit, licet non ex difficili petatur, licet numquam illum sperata deceperint.
<span class="br"></span><span class="lineNumber">3</span><span class="br"></span>Hoc ante omnia fac, mi Lucili: disce gaudere.</p>
<p>Existimas nunc me detrahere tibi multas voluptates,
qui fortuita summoveo, qui spes, dulcissima oblectamenta, devitandas existimo? Immo contra nolo tibi umquam deesse laetitiam. Volo illam tibi domi nasci; nascitur, si modo intra te ipsum sit. Ceterae hilaritates non implent pectus, frontem remittunt, leves sunt, nisi forte tu iudicas eum gaudere, qui ridet. Animus esse debet alacer et fidens et super omnia erectus.</p>
<p><span class="br"></span><span class="lineNumber">4</span><span class="br"></span>Mihi crede, verum gaudium res severa est. An tu existimas quemquam soluto vultu et, ut isti delicati
locuntur, hilariculo mortem contemnere, paupertati
domum aperire, voluptates tenere sub freno, meditari
dolorum patientiam? Haec qui apud se versat, in magno gaudio est, sed parum blando. In huius gaudii possessione esse te volo; numquam deficiet,
<span class="br"></span><span class="lineNumber">5</span><span class="br"></span>cum semel unde petatur inveneris. Levium metallorum
fructus in summo est; illa opulentissima sunt, quorum in alto latet vena adsidue plenius responsura fodienti. Haec, quibus delectatur vulgus, tenuem habent ac perfusoriam voluptatem, et quodcumque invecticium gaudium est, fundamento caret. Hoc, de quo loquor, ad quod te conor perducere, solidum est


</p></section><notes></notes></section>