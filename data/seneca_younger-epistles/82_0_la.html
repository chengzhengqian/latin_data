<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
rapuit, alia proxima ripae cursu languescente deposuit, alia torrens impetus in mare eiecit. Ideo constituendum est, quid velimus, et in eo
perseverandum.</p>
<p><span class="br"></span><span class="lineNumber">9</span><span class="br"></span>Hic est locus solvendi aeris alieni. Possum enim tibi vocem Epicuri tui reddere et hanc epistulam liberare: “Molestum est semper vitam incohare.”
Aut si hoc modo magis sensus potest exprimi: “Male
<span class="br"></span><span class="lineNumber">10</span><span class="br"></span>vivunt, qui semper vivere incipiunt.” “Quare?”
inquis, desiderat enim explanationem ista vox. Quia semper illis inperfecta vita est. Non potest autem stare paratus ad mortem, qui modo incipit vivere. Id agendum est, ut satis vixerimus. Nemo
<span class="br"></span><span class="lineNumber">11</span><span class="br"></span>hoc putat, qui orditur cum maxime vitam. Non est quod existimes paucos esse hos; propemodum omnes sunt. Quidam vero tunc incipiunt, cum desinendum est. Si hoc iudicas mirum, adiciam quod magis admireris: quidam ante vivere desierunt quam inciperent.
<span class="sc">Vale.</span></p>
</section>
<section class="div2">
<h2><span class="sc">XXIIII.<span class="linebreak"></span>
Seneca Lvcilio svo salvtem</span></h2>
<p><span class="br"></span><span class="lineNumber">1</span><span class="br"></span>Sollicitum esse te scribis de iudicii eventu, quod tibi furor inimici denuntiat, existimas me suasurum, ut meliora tibi ipse proponas et adquiescas spei blandae. Quid enim necesse est mala accersere,



</p></section><notes></notes></section>