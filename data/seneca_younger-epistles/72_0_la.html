<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
<p>Quod Epicurus amico suo potuit promittere, hoc tibi promitto, Lucili. Habebo apud posteros gratiam, possum mecum duratura nomina educere. Vergilius noster duobus memoriam aeternam promisit et praestat:</p>
<blockquote><p>
<span class="line">Fortunati ambo! Siquid mea carmina possunt,</span><span class="linebreak"></span>
<span class="line">Nulla dies umquam memori vos eximet aevo,</span><span class="linebreak"></span>
<span class="line">Dum domus Aeneae Capitoli immobile saxum</span><span class="linebreak"></span>
<span class="line">Accolet imperiumque pater Romanus habebit.</span><span class="linebreak"></span></p></blockquote>
<p class="noindent"><span class="br"></span><span class="lineNumber">6</span><span class="br"></span>Quoscumque in medium fortuna protulit, quicumque
membra ac partes alienae potentiae fuerunt, horum gratia viguit, domus frequentata est, dum ipsi steterunt; post ipsos cito memoria defecit. Ingeniorum crescit dignatio nec ipsis tantum honor habetur, sed quicquid illorum memoriae adhaesit, excipitur.</p>
<p><span class="br"></span><span class="lineNumber">7</span><span class="br"></span>Ne gratis Idomeneus in epistulam meam venerit, ipse eam de suo redimet. Ad hunc Epicurus illam nobilem sententiam scripsit, qua hortatur, ut Pythoclea
locupletem non publica nec ancipiti via faciat.
“Si vis,” inquit, “Pythoclea divitem facere, non pecuniae adiciendum, sed cupiditati detrahendum
<span class="br"></span><span class="lineNumber">8</span><span class="br"></span>est.” Et apertior ista sententia est quam ut interpretanda
sit, et disertior quam ut adiuvanda. Hoc unum te admoneo, ne istud tantum existimes de divitiis dictum; quocumque transtuleris, idem poterit.




</p></section><notes></notes></section>