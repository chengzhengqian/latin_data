<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
tota vita tractata; mors de te pronuntiatura est. Ita dico: disputationes et litterata conloquia et ex praeceptis
sapientium verba collecta et eruditus sermo non ostendunt verum robur animi. Est enim oratio etiam timidissimis audax. Quid egeris, tunc apparebit,
cum animam ages. Accipio condicionem,
<span class="br"></span><span class="lineNumber">7</span><span class="br"></span>non reformido iudicium.” Haec mecum loquor, sed tecum quoque me locutum puta. Iuvenior es; quid refert? Non dinumerantur anni. Incertum est, quo loco te mors expectet; itaque tu illam omni loco expecta.</p>
<p><span class="br"></span><span class="lineNumber">8</span><span class="br"></span>Desinere iam volebam et manus spectabat ad clausulam; sed conficienda sunt sacra et huic epistulae
viaticum dandum est. Puta me non dicere, unde sumpturus sum mutuum: scis cuius arca utar. Expecta me pusillum, et de domo fiet numeratio; interim commodabit Epicurus, qui ait: “Meditare mortem” vel si commodius sit “transire ad deos<a class="footnoteLink" href="#note_LCL075_189_1" id="target_note_LCL075_189_1"><sup>1</sup></a>.”
<span class="br"></span><span class="lineNumber">9</span><span class="br"></span>Hic patet sensus: egregia res est mortem condiscere. Supervacuum forsitan putas id discere, quod semel utendum est. Hoc est ipsum, quare meditari debeamus; semper discendum est, quod an sciamus,
<span class="br"></span><span class="lineNumber">10</span><span class="br"></span>experiri non possumus. “Meditare mortem”; qui hoc dicit, meditari libertatem iubet. Qui mori didicit, servire dedidicit; supra omnem potentiam est, certe extra omnem. Quid ad illum carcer et custodia et claustra? Liberum ostium habet. Una




</p></section><notes></notes></section>