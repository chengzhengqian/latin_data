<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
<p>At ille, qui philosophiam in remedium suum exercuit, ingens fit animo, plenus fiduciae, inexsuperabilis
<span class="br"></span><span class="lineNumber">3</span><span class="br"></span>et maior adeunti. Quod in magnis evenit montibus, quorum proceritas minus apparet longe intuentibus; cum accesseris, tunc manifestum fit, quo in arduo summa sint; talis est, mi Lucili, verus et rebus, non artificiis philosophus. In edito stat admirabilis, celsus, magnitudinis verae. Non exsurgit in plantas nec summis ambulat digitis eorum more, qui mendacio staturam adiuvant longioresque quam sunt, videri volunt; contentus est magnitudine sua.
<span class="br"></span><span class="lineNumber">4</span><span class="br"></span>Quidni contentus sit eo usque crevisse, quo manus fortuna non porrigit? Ergo et supra humana est et par sibi in omni statu rerum, sive secundo cursu vita procedit, sive fluctuatur et it<a class="footnoteLink" href="#note_LCL077_278_1" id="target_note_LCL077_278_1"><sup>1</sup></a> per adversa ac difficilia; hanc constantiam cavillationes istae, de quibus paulo ante loquebar, praestare non possunt. Ludit istis animus, non proficit, et philosophiam a fastigio suo deducit in planum.</p>
<p><span class="br"></span><span class="lineNumber">5</span><span class="br"></span>Nec te prohibuerim aliquando ista agere, sed tunc, cum voles nihil agere. Hoc tamen habent in se pessimum: dulcedinem quandam sui faciunt et animum specie subtilitatis inductum tenent ac morantur, cum tanta rerum moles vocet, cum vix tota vita sufficiat, ut hoc unum discas, vitam contemnere.
“Quid? Regere,” inquis. Secundum opus

</p></section><notes><section class="footnotes"><ul><li class="note" id="note_LCL077_278_1"><a class="footnoteCrossrefLink" href="#target_note_LCL077_278_1" title="Click to highlight in text"><sup class="lineRef">1</sup><span class="italic">it</span> added by Rossbach.</a></li><script type="text/javascript">document.getElementById('note_LCL077_278_1').style.display = "none";</script></ul></section></notes></section>