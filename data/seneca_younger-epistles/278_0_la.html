<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

possit cum illa conferre vultum, nisi<a class="footnoteLink" href="#note_LCL076_94_1" id="target_note_LCL076_94_1"><sup>1</sup></a> iam pervenit
<span class="br"></span><span class="lineNumber">35</span><span class="br"></span>ad summum et fiduciae plenus est. Inperfecta necesse est labent et modo prodeant, modo sublabantur aut succidant. Sublabentur autem, nisi ire et niti perseveraverint; si quicquam ex studio et fideli intentione laxaverint, retro eundum est. Nemo profectum
ibi invenit, ubi reliquerat. Instemus
itaque
<span class="br"></span><span class="lineNumber">36</span><span class="br"></span>et perseveremus. Plus, quam profligavimus, restat, sed magna pars est profectus velle proficere.</p>
<p>Huius rei conscius mihi sum; volo et mente tota volo. Te quoque instinctum esse et magno ad pulcherrima
properare impetu video. Properemus; ita demum vita beneficium erit. Alioqui mora est, et quidem turpis inter foeda versantibus. Id agamus, ut nostrum omne tempus sit. Non erit autem, nisi
<span class="br"></span><span class="lineNumber">37</span><span class="br"></span>prius nos nostri esse coeperimus. Quando continget contemnere utramque fortunam, quando continget omnibus oppressis adfectibus et sub arbitrium suum adductis hanc vocem emittere “vici”? Quem vicerim quaeris? Non Persas nec extrema Medorum nec si quid ultra Dahas bellicosum iacet, sed avaritiam, sed ambitionem, sed metum mortis, qui victores gentium vicit. <span class="sc">Vale.</span></p>
</section><notes><section class="footnotes"><ul><li class="note" id="note_LCL076_94_1"><a class="footnoteCrossrefLink" href="#target_note_LCL076_94_1" title="Click to highlight in text"><sup class="lineRef">1</sup><span class="italic">vultum, nisi</span> Hense; <span class="italic">vultum si</span> MSS.</a></li><script type="text/javascript">document.getElementById('note_LCL076_94_1').style.display = "none";</script></ul></section></notes></section>