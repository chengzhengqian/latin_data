<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

veteris et certae magnam voluptatem, sed etiam
<span class="br"></span><span class="lineNumber">7</span><span class="br"></span>initium et comparatio novae. Quod interest inter metentem agricolam et serentem, hoc inter eum, qui amicum paravit et qui parat. Attalus philosophus dicere solebat iucundius esse amicum facere quam habere, quomodo artifici iucundius pingere est quam pinxisse. Illa in opere suo occupata sollicitudo ingens
oblectamentum habet in ipsa occupatione. Non aeque delectatur, qui ab opere perfecto removit manum. Iam fructu artis suae fruitur; ipsa fruebatur
arte, cum pingeret. Fructuosior est adulescentia
liberorum, sed infantia dulcior.</p>
<p><span class="br"></span><span class="lineNumber">8</span><span class="br"></span>Nunc ad propositum revertamur. Sapiens, etiam si contentus est se, tamen habere amicum vult, si nihil aliud, ut exerceat amicitiam, ne tam magna virtus iaceat, non ad hoc, quod dicebat Epicurus in hac ipsa epistula, “ut habeat, qui sibi aegro adsideat, succurrat in vincula coniecto vel inopi,” sed ut habeat aliquem, cui ipse aegro adsideat, quem ipse circumventum
hostili custodia liberet. Qui se spectat et propter hoc ad amicitiam venit, male cogitat. Quemadmodum
coepit, sic desinet: paravit amicum adversum
vincla laturum opem; cum primum crepuerit
<span class="br"></span><span class="lineNumber">9</span><span class="br"></span>catena, discedet. Hae sunt amicitiae, quas temporarias
populus appellat; qui utilitatis causa adsumptus
est, tamdiu placebit, quamdiu utilis fuerit.


</p></section><notes></notes></section>