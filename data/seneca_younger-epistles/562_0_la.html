<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2">
</section>
<section class="div2">
<h2><span class="ac">CIV.<span class="linebreak"></span>
<span class="sc">Seneca Lvcilio svo salvtem</span></span></h2>
<p><span class="br"></span><span class="lineNumber">1</span><span class="br"></span>In Nomentanum meum fugi, quid putas? Urbem? Immo febrem et quidem subrepentem. Iam manum mihi iniecerat. Medicus initia esse dicebat motis venis et incertis et naturalem turbantibus modum. Protinus itaque parari vehiculum iussi; Paulina mea retinente exire perseveravi; illud mihi ore erat domini mei Gallionis, qui cum in Achaia febrem habere coepisset, protinus navem ascendit clamitans
<span class="br"></span><span class="lineNumber">2</span><span class="br"></span>non corporis esse, sed loci morbum. Hoc ego Paulinae meae dixi, quae mihi valitudinem meam commendat. Nam cum sciam<a class="footnoteLink" href="#note_LCL077_190_1" id="target_note_LCL077_190_1"><sup>1</sup></a> spiritum illius in meo verti, incipio, ut illi consulam, mihi consulere. Et cum me fortiorem senectus ad multa reddiderit, hoc beneficium aetatis amitto. Venit enim mihi in mentem, in hoc sene et adulescentem esse, cui parcitur. Itaque quoniam ego ab illa non impetro, ut me fortius amet, a me<a class="footnoteLink" href="#note_LCL077_190_2" id="target_note_LCL077_190_2"><sup>2</sup></a> impetrat illa, ut me
<span class="br"></span><span class="lineNumber">3</span><span class="br"></span>diligentius amem. Indulgendum est enim honestis adfectibus; et interdum, etiam si premunt causae, spiritus in honorem suorum vel cum tormento revocandus et in ipso ore retinendus est, cum bono viro vivendum sit non quamdiu iuvat sed quamdiu





</p></section><notes><section class="footnotes"><ul><li class="note" id="note_LCL077_190_1"><a class="footnoteCrossrefLink" href="#target_note_LCL077_190_1" title="Click to highlight in text"><sup class="lineRef">1</sup><span class="italic">sciam</span> later MSS.; <span class="italic">scias</span> BA.</a></li><script type="text/javascript">document.getElementById('note_LCL077_190_1').style.display = "none";</script><li class="note" id="note_LCL077_190_2"><a class="footnoteCrossrefLink" href="#target_note_LCL077_190_2" title="Click to highlight in text"><sup class="lineRef">2</sup><span class="italic">a me</span> was inserted by Gertz at this point; Muretus placed it after <span class="italic">illa.</span></a></li><script type="text/javascript">document.getElementById('note_LCL077_190_2').style.display = "none";</script></ul></section></notes></section>