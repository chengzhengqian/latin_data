<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

ingenii lenitas; eum esse te homines sciant, quem offendere sine periculo possint; reconciliatio tua et facilis sit et certa. Timeri autem tam domi molestum est quam foris, tam a servis quam a liberis. Nulli non ad nocendum satis virium est. Adice nunc, quod qui timetur, timet; nemo potuit terribilis esse secure.</p>
<p><span class="br"></span><span class="lineNumber">5</span><span class="br"></span>Contemptus superest, cuius modum in sua potestate
habet, qui illum sibi adiunxit, qui contemnitur quia voluit, non quia debuit. Huius incommodum et artes bonae discutiunt et amicitiae eorum, qui apud aliquem potentem potentes sunt, quibus adplicari expediet, non inplicari, ne pluris remedium quam
<span class="br"></span><span class="lineNumber">6</span><span class="br"></span>periculum constet. Nihil tamen aeque proderit quam quiescere et minimum cum aliis loqui, plurimum secum. Est quaedam dulcedo sermonis, quae inrepit et eblanditur<a class="footnoteLink" href="#note_LCL077_214_1" id="target_note_LCL077_214_1"><sup>1</sup></a> et non aliter quam ebrietas aut amor secreta producit. Nemo quod audierit, tacebit. Nemo quantum audierit, loquetur. Qui rem non tacuerit, non tacebit auctorem. Habet unusquisque aliquem, cui tantum credat, quantum ipsi creditum est. Ut garrulitatem suam custodiat et contentus sit unius auribus, populum faciet, si<a class="footnoteLink" href="#note_LCL077_214_2" id="target_note_LCL077_214_2"><sup>2</sup></a> quod modo secretum erat, rumor est.</p>
<p><span class="br"></span><span class="lineNumber">7</span><span class="br"></span>Securitatis magna portio est nihil inique facere. Confusam vitam et perturbatam inpotentes agunt;


</p></section><notes><section class="footnotes"><ul><li class="note" id="note_LCL077_214_1"><a class="footnoteCrossrefLink" href="#target_note_LCL077_214_1" title="Click to highlight in text"><sup class="lineRef">1</sup><span class="italic">inrepit et eblanditur</span> Pincianus; <span class="italic">inrepitete blanditur</span> BA.</a></li><script type="text/javascript">document.getElementById('note_LCL077_214_1').style.display = "none";</script><li class="note" id="note_LCL077_214_2"><a class="footnoteCrossrefLink" href="#target_note_LCL077_214_2" title="Click to highlight in text"><sup class="lineRef">2</sup><span class="italic">si</span> Buecheler; <span class="italic">sic</span> BA.</a></li><script type="text/javascript">document.getElementById('note_LCL077_214_2').style.display = "none";</script></ul></section></notes></section>