<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

tuum ostendo, si te a mutis animalibus separo, si
<span class="br"></span><span class="lineNumber">22</span><span class="br"></span>cum deo pono. Quid, inquam, vires corporis alis et exerces? Pecudibus istas maiores ferisque natura
concessit. Quid excolis formam? Cum omnia feceris, a mutis animalibus decore vinceris. Quid capillum<a class="footnoteLink" href="#note_LCL077_448_1" id="target_note_LCL077_448_1"><sup>1</sup></a> ingenti diligentia comis? Cum illum vel effuderis more Parthorum vel Germanorum modo vinxeris vel, ut Scythae solent, sparseris, in quolibet equo densior iactabitur iuba, horrebit in leonum cervice formonsior. Cum te ad velocitatem paraveris,
<span class="br"></span><span class="lineNumber">23</span><span class="br"></span>par lepusculo non eris. Vis tu relictis, in quibus vinci te necesse est, dum in aliena niteris, ad bonum reverti tuum?</p>
<p>Quod est hoc? Animus scilicet emendatus ac purus, aemulator dei, super humana se extollens, nihil extra se sui ponens. Rationale animal es. Quod ergo in te bonum est? Perfecta ratio. An tu ad suum finem hanc evocas, in quantum potest plurimum crescere? Tunc beatum esse te iudica,
<span class="br"></span><span class="lineNumber">24</span><span class="br"></span>cum tibi ex ea<a class="footnoteLink" href="#note_LCL077_448_2" id="target_note_LCL077_448_2"><sup>2</sup></a> gaudium omne nascetur, cum visis, quae homines eripiunt, optant, custodiunt, nihil inveneris, non dico quod malis, sed quod velis. Brevem tibi formulam dabo, qua te metiaris, qua perfectum esse iam sentias: tunc habebis tuum, cum intelleges infelicissimos esse felices. <span class="sc">Vale.</span></p>
</section><notes><section class="footnotes"><ul><li class="note" id="note_LCL077_448_1"><a class="footnoteCrossrefLink" href="#target_note_LCL077_448_1" title="Click to highlight in text"><sup class="lineRef">1</sup><span class="italic">capillum</span> later MSS.; <span class="italic">eapullum</span> BA.</a></li><script type="text/javascript">document.getElementById('note_LCL077_448_1').style.display = "none";</script><li class="note" id="note_LCL077_448_2"><a class="footnoteCrossrefLink" href="#target_note_LCL077_448_2" title="Click to highlight in text"><sup class="lineRef">2</sup><span class="italic">tibi ex ea</span> later MSS.; <span class="italic">tibi ex</span> BA.</a></li><script type="text/javascript">document.getElementById('note_LCL077_448_2').style.display = "none";</script></ul></section></notes></section>