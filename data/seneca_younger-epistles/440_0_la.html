<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">

argumenta eius excussit, post haec quemadmodum discernerentur vitae aut vocis ambigua, in utraque enim falsa veris inmixta sunt.</p>
<p><span class="br"></span><span class="lineNumber">30</span><span class="br"></span>Non abduxit, inquam, se, ut Posidonio videtur, ab istis artibus sapiens, sed ad illas omnino non venit. Nihil enim dignum inventu iudicasset, quod non erat dignum perpetuo usu iudicaturus. Ponenda non sumeret.</p>
<p><span class="br"></span><span class="lineNumber">31</span><span class="br"></span>“Anacharsis,” inquit, “invenit rotam figuli, cuius circuitu vasa formantur.” Deinde quia apud Homerum invenitur figuli rota, malunt<a class="footnoteLink" href="#note_LCL076_418_1" id="target_note_LCL076_418_1"><sup>1</sup></a> videri versus falsos esse quam fabulam. Ego nec Anacharsim auctorem huius rei fuisse contendo et, si fuit, sapiens quidem hoc invenit, sed non tamquam sapiens, sicut multa sapientes faciunt, qua homines sunt, non qua sapientes. Puta velocissimum esse sapientem; cursu omnes anteibit, qua velox est, non qua sapiens. Cuperem Posidonio aliquem vitrearium ostendere, qui spiritu vitrum in habitus plurimos format, qui vix diligenti manu effingerentur. Haec inventa sunt, postquam sapientiam<a class="footnoteLink" href="#note_LCL076_418_2" id="target_note_LCL076_418_2"><sup>2</sup></a> invenire desîmus.</p>
</section><notes><section class="footnotes"><ul><li class="note" id="note_LCL076_418_1"><a class="footnoteCrossrefLink" href="#target_note_LCL076_418_1" title="Click to highlight in text"><sup class="lineRef">1</sup><span class="italic">malunt</span> MSS.; <span class="italic">mavult</span> several editors.</a></li><script type="text/javascript">document.getElementById('note_LCL076_418_1').style.display = "none";</script><li class="note" id="note_LCL076_418_2"><a class="footnoteCrossrefLink" href="#target_note_LCL076_418_2" title="Click to highlight in text"><sup class="lineRef">2</sup><span class="italic">sapientiam</span> Buecheler; <span class="italic">sapientem</span> BA.</a></li><script type="text/javascript">document.getElementById('note_LCL076_418_2').style.display = "none";</script></ul></section></notes></section>