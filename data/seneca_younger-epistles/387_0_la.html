<section class="div1 language" lang="la"><header><hgroup><h1>The Epistles Of Seneca</h1></hgroup></header><section class="div2"><p class="noindent">
Liternum recepit tam suum exilium rei publicae inputaturus
quam Hannibalis.</p>
<p><span class="br"></span><span class="lineNumber">4</span><span class="br"></span>Vidi villam extructam lapide quadrato, murum circumdatum silvae, turres quoque in propugnaculum villae utrimque subrectas, cisternam aedificiis ac viridibus
subditam, quae sufficere in usum vel exercitus posset, balneolum angustum, tenebricosum ex consuetudine
antiqua; non videbatur maioribus nostris caldum nisi obscurum. Magna ergo me voluptas
<span class="br"></span><span class="lineNumber">5</span><span class="br"></span>subiit contemplantem mores Scipionis ac nostros. In hoc angulo ille Carthaginis horror, cui Roma debet, quod tantum semel capta est, abluebat corpus laboribus
rusticis fessum. Exercebat enim opere se terramque,
ut mos fuit priscis, ipse subigebat. Sub hoc ille tecto tam sordido stetit, hoc illum pavimentum tam vile sustinuit.</p>
<p><span class="br"></span><span class="lineNumber">6</span><span class="br"></span>At nunc quis est, qui sic lavari sustineat? Pauper sibi videtur ac sordidus, nisi parietes magnis et pretiosis
orbibus refulserunt, nisi Alexandrina marmora Numidicis crustis distincta sunt, nisi illis undique operosa et in picturae modum variata circumlitio praetexitur, nisi vitro absconditur camera, nisi Thasius lapis, quondam rarum in aliquo spectaculum templo, piscinas nostras circumdedit, in quas multa sudatione corpora exinanita<a class="footnoteLink" href="#note_LCL076_312_1" id="target_note_LCL076_312_1"><sup>1</sup></a> demittimus, nisi aquam argentea







</p></section><notes><section class="footnotes"><ul><li class="note" id="note_LCL076_312_1"><a class="footnoteCrossrefLink" href="#target_note_LCL076_312_1" title="Click to highlight in text"><sup class="lineRef">1</sup><span class="italic">exinanita</span> edd.; <span class="italic">exsaniata</span> Hense, with MSS.</a></li><script type="text/javascript">document.getElementById('note_LCL076_312_1').style.display = "none";</script></ul></section></notes></section>