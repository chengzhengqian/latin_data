<section class="div1 language" lang="la"><header><hgroup><h1>Plautus</h1></hgroup></header><div class="sp"><p class="lineGroup">
<span class="line">cincticulo praecinctus in sella apud magistrum assideres:</span><span class="linebreak"></span>
<span class="line">quom librum legeres, si unam peccauisses syllabam,</span><span class="linebreak"></span>
<span class="line">fieret corium tam maculosum quam est nutricis pallium.</span><span class="linebreak"></span>
</p></div>
<div class="sp"><span class="speaker sc">mne</span><p class="lineGroup">
<span class="line"><span class="br"></span><span class="lineNumber">435</span><span class="br"></span>propter me haec nunc meo sodali dici discrucior miser;</span><span class="linebreak"></span>
<span class="line">innocens suspicionem hanc sustinet causa mea.</span><span class="linebreak"></span>
</p></div>
<div class="sp"><span class="speaker sc">phil</span><p class="lineGroup">
<span class="line">alii, Lyde, nunc sunt mores.</span><span class="linebreak"></span>
</p></div>
<div class="sp"><span class="speaker sc">lyd</span><p class="lineGroup">
<span class="line indent12">id equidem ego certo scio.</span><span class="linebreak"></span>
<span class="line">nam olim populi prius honorem capiebat suffragio</span><span class="linebreak"></span>
<span class="line">quam magistro desinebat esse dicto oboediens;</span><span class="linebreak"></span>
<span class="line"><span class="br"></span><span class="lineNumber">440</span><span class="br"></span>at nunc, prius quam septuennis est, si attingas eum</span><span class="linebreak"></span>
<span class="line indent1">manu,</span><span class="linebreak"></span>
<span class="line">extemplo puer paedagogo tabula dirrumpit caput.</span><span class="linebreak"></span>
<span class="line">quom patrem adeas postulatum, puero sic dicit pater:</span><span class="linebreak"></span>
<span class="line">“noster esto, dum te poteris defensare iniuria.”</span><span class="linebreak"></span>
<span class="line">prouocatur paedagogus: “eho senex minimi preti,</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>ne attigas puerum istac causa, quando fecit strenue.”</span><span class="linebreak"></span>
<span class="line">it magister quasi lucerna uncto expretus linteo.</span><span class="linebreak"></span>
<span class="line">itur illinc iure dicto. hocine hic pacto potest</span><span class="linebreak"></span>
<span class="line">inhibere imperium magister, si ipsus primus uapulet?</span><span class="linebreak"></span>
</p></div>
<div class="sp"><span class="speaker sc">mne</span><p class="lineGroup">
<span class="line">acris postulatio haec est. quom huius dicta intellego,</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>mira sunt ni Pistoclerus Lydum pugnis contudit.</span><span class="linebreak"></span>
</p></div>
<div class="sp"><span class="speaker sc">lyd</span><p class="lineGroup">
<span class="line">sed quis hic est quem astantem uideo ante ostium? o Philoxene,</span><span class="linebreak"></span>
<span class="line">deos propitios me uidere quam illum &lt;haud&gt; mauellem</span><span class="linebreak"></span>
<span class="line indent1">mihi.</span><span class="linebreak"></span>
</p></div>
<notes><section class="footnotes"><ul><li class="note text" id="note_LCL060_410_452"><sup class="lineRef">452</sup>haud <span class="italic">add. Hermann</span>
</li></ul></section></notes></section>