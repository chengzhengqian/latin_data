<section class="div1 language" lang="la"><header><hgroup><h1>Plautus</h1></hgroup></header>
<div class="sp"><span class="speaker sc">chry</span><p class="lineGroup">
<span class="line">ille est oneratus recte et plus iusto uehit.</span><span class="linebreak"></span>
<span class="line"><span class="br"></span><span class="lineNumber">350</span><span class="br"></span>exorsa haec tela non male omnino mihi est:</span><span class="linebreak"></span>
<span class="line">ut amantem erilem copem facerem filium,</span><span class="linebreak"></span>
<span class="line">ita feci ut auri quantum uellet sumeret,</span><span class="linebreak"></span>
<span class="line">quantum autem lubeat reddere ut reddat patri.</span><span class="linebreak"></span>
<span class="line">senex in Ephesum ibit aurum arcessere,</span><span class="linebreak"></span>
<span class="line"><span class="br"></span><span class="lineNumber">355</span><span class="br"></span>hic nostra agetur aetas in malacum modum,</span><span class="linebreak"></span>
<span class="line">siquidem hic relinquet nec secum abducet senex</span><span class="linebreak"></span>
<span class="line">med et Mnesilochum. quas ego hic turbas dabo!</span><span class="linebreak"></span>
<span class="line">sed quid futurum est, quom hoc senex resciuerit,</span><span class="linebreak"></span>
<span class="line">quom se excucurrisse illuc frustra sciuerit</span><span class="linebreak"></span>
<span class="line"><span class="br"></span><span class="lineNumber">360</span><span class="br"></span>nosque aurum abusos? quid mihi fiet postea?</span><span class="linebreak"></span>
<span class="line">credo hercle adueniens nomen mutabit mihi</span><span class="linebreak"></span>
<span class="line">facietque extemplo Crucisalum me ex Chrysalo.</span><span class="linebreak"></span>
<span class="line">aufugero hercle, si magis usus uenerit.</span><span class="linebreak"></span>
<span class="line">si ero reprehensus, macto ego illum infortunio:</span><span class="linebreak"></span>
<span class="line"><span class="br"></span><span class="lineNumber">365</span><span class="br"></span>si illi sunt uirgae ruri, at mihi tergum domi est.</span><span class="linebreak"></span>
<span class="line">nunc ibo, erili filio hanc fabricam dabo</span><span class="linebreak"></span>
<span class="line">super auro amicaque eius inuenta Bacchide.</span><span class="linebreak"></span>
</p></div>
<span class="label"><span class="centered">
<span class="ac">Actvs III</span>
</span></span>
<span class="label"><span class="centered">
<span class="sc">iii</span>. i: <span class="sc">lydvs</span>
</span></span>
<div class="sp"><span class="speaker sc">lyd</span><p class="lineGroup">
<span class="line">pandite atque aperite propere ianuam hanc Orci, opsecro.</span><span class="linebreak"></span>
<span class="line">nam equidem haud aliter esse duco, quippe quo nemo</span><span class="linebreak"></span>
<span class="line indent1">aduenit,</span><span class="linebreak"></span>
</p></div><notes><section class="footnotes"><ul><li class="note text" id="note_LCL060_402_354"><sup class="lineRef">354</sup>Ephesum &lt;hinc&gt; <span class="italic">Camerarius</span>
</li><li class="note text" id="note_LCL060_402_369"><sup class="lineRef">369</sup>qui <span class="italic">B</span>
<sup>1</sup>, cui <span class="italic">B</span>
<sup>c</sup>
<span class="italic">CD</span>, quo <span class="italic">Lambinus</span>
</li></ul></section></notes></section>