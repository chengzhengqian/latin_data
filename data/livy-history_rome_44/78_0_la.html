<section class="div1 language" lang="la"><header><hgroup><h1>Livy</h1></hgroup></header><section class="div2">
<h3><span class="ac">Periocha Libri XLIV</span></h3>
<p>Q. <span class="sc">Marcius Philippus</span> per invios saltus penetravit Macedoniam et complures urbes occupavit. Rhodii miserunt legatos Romam minantes ut Perseo auxilio essent, nisi populus Romanus cum illo pacem atque amicitiam iungeret. Indigne id latum. Cum id bellum L. Aemilio Paulo, sequentis anni consuli iterum, mandatum esset Paulus in contione precatus, ut quidquid diri populo Romano immineret, in suam domum converteretur, et in Macedoniam profectus vicit Persen totamque Macedoniam in potestatem redegit. Antequam confligeret, praedixit exercitui ne miraretur quod luna proxima nocte deiectura erat.<a class="footnoteLink" href="#note_LCL396_244_1" id="target_note_LCL396_244_1"><sup>1</sup></a> Gentius quoque, rex Illyricorum, cum rebellasset, a L. Anicio praetore victus venit in deditionem et cum uxore ac liberis et propinquis Romam missus est. Legati Alexandrini a Cleopatra et Ptolemaeo regibus venerunt querentes de Antiocho rege Syriae, quod is bellum inferret. Perseus sollicitatis in auxilium Eumene rege Pergami et Gentio rege Illyricorum, quia iis pecuniam quam promiserat
non dabat, relietus ab his est.</p>
</section><notes><section class="footnotes"><ul><li class="note" id="note_LCL396_244_1"><a class="footnoteCrossrefLink" href="#target_note_LCL396_244_1" title="Click to highlight in text"><sup class="lineRef">1</sup>erat <span class="italic">Rossbach</span>: erait <span class="italic">N</span> (<span class="italic">Palatinus Latinus 894</span>), esset <span class="italic">Boendermakerianus, Fr.</span></a></li><script type="text/javascript">document.getElementById('note_LCL396_244_1').style.display = "none";</script></ul></section></notes></section>