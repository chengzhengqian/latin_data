<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 586</span>XLIV. Consulem, cum se in castra victor recepisset, ne sincero gaudio frueretur, cura de minore filio stimulabat.
<span class="innerMarginNote right">2</span>P. Scipio is erat, Africanus et ipse postea deleta Carthagine appellatus, naturalis consulis Pauli
<span class="innerMarginNote right">3</span>filius,<a class="footnoteLink" href="#note_LCL396_234_1" id="target_note_LCL396_234_1"><sup>1</sup></a> adoptione Africani nepos. Is septimum decimum
tunc annum agens, quod ipsum curam augebat, dum effuse sequitur hostes, in partem aliam turba ablatus erat; et serius cum redisset, tunc demum, recepto sospite filio, victoriae tantae gaudium consul sensit.</p>
<p><span class="innerMarginNote right">4</span>Amphipolim cum iam fama pugnae pervenisset concursusque
matronarum in templum Dianae, quam Tauropolon vocant, ad opem exposcendam fieret, Diodorus, qui praeerat urbi, metuens ne Thraces, quorum duo milia in praesidio erant, urbem in tumultu diriperent, ab subornato ab se per fallaciam in tabellarii
<span class="innerMarginNote right">5</span>speciem litteras in foro medio accepit. Scriptum in iis erat ad Emathiam classem Romanam appulsam esse agrosque circa vexari; orare praefectos Emathiae
<span class="innerMarginNote right">6</span>ut praesidium adversus populatores mittat. His lectis hortatur Thracas ut ad tuendam Emathiae oram proficiscantur: magnam eos caedem praedamque
<span class="innerMarginNote right">7</span>palatis passim per agros Romanis facturos. Simul elevat famam adversae pugnae: quae si vera foret, alium super alium recentes ex fuga venturos fuisse.




</p></section><notes><section class="footnotes"><ul><li class="note" id="note_LCL396_234_1"><a class="footnoteCrossrefLink" href="#target_note_LCL396_234_1" title="Click to highlight in text"><sup class="lineRef">1</sup>filius <span class="italic">Duker</span>: consulis <span class="italic">V.</span></a></li><script type="text/javascript">document.getElementById('note_LCL396_234_1').style.display = "none";</script></ul></section></notes></section>