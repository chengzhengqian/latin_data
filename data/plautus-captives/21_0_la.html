<section class="div1 language" lang="la"><header><hgroup><h1>Plautus</h1></hgroup></header>
<div class="sp"><span class="speaker sc">tyn</span><p class="lineGroup">
<span class="line">facis ita ut te facere oportet. nunc animum aduortas uolo:</span><span class="linebreak"></span>
<span class="line">omnium primum salutem dicito matri et patri</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>et cognatis et si quem alium beneuolentem uideris;</span><span class="linebreak"></span>
<span class="line">me hic ualere et seruitutem seruire huic homini optumo,</span><span class="linebreak"></span>
<span class="line">qui me honore honestiorem semper fecit et facit.</span><span class="linebreak"></span>
</p></div>
<div class="sp"><span class="speaker sc">philoc</span><p class="lineGroup">
<span class="line">istuc ne praecipias, facile memoria memini tamen.</span><span class="linebreak"></span>
</p></div>
<div class="sp"><span class="speaker sc">tyn</span><p class="lineGroup">
<span class="line">nam equidem, nisi quod custodem habeo, liberum me</span><span class="linebreak"></span>
<span class="line indent1">esse arbitror.</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>dicito patri quo pacto mihi cum hoc conuenerit</span><span class="linebreak"></span>
<span class="line">de huius filio.</span><span class="linebreak"></span>
</p></div>
<div class="sp"><span class="speaker sc">philoc</span><p class="lineGroup">
<span class="line indent5">quae memini, mora mera est monerier.</span><span class="linebreak"></span>
</p></div>
<div class="sp"><span class="speaker sc">tyn</span><p class="lineGroup">
<span class="line">ut eum redimat et remittat nostrum huc amborum uicem.</span><span class="linebreak"></span>
</p></div>
<div class="sp"><span class="speaker sc">philoc</span><p class="lineGroup">
<span class="line">meminero.</span><span class="linebreak"></span>
</p></div>
<div class="sp"><span class="speaker sc">heg</span><p class="lineGroup">
<span class="line indent5">at quam primum pote: istuc in rem</span><span class="linebreak"></span>
<span class="line">utrique est maxume.</span><span class="linebreak"></span>
</p></div>
<div class="sp"><span class="speaker sc">philoc</span><p class="lineGroup">
<span class="line">non tuom tu magis uidere quam ille suom gnatum</span><span class="linebreak"></span>
<span class="line indent1">cupit.</span><span class="linebreak"></span>
</p></div>
<div class="sp"><span class="speaker sc">heg</span><p class="lineGroup">
<span class="line"><span class="br"></span><span class="lineNumber">400</span><span class="br"></span>meus mihi, suos quoique est carus.</span><span class="linebreak"></span>
</p></div>
<div class="sp"><span class="speaker sc">philoc</span><p class="lineGroup">
<span class="line indent14">numquid aliud uis patri</span><span class="linebreak"></span>
<span class="line indent1">nuntiari?</span><span class="linebreak"></span>
</p></div>
<div class="sp"><span class="speaker sc">tyn</span><p class="lineGroup">
<span class="line indent3">me hic ualere et (tute audacter dicito,</span><span class="linebreak"></span>
<span class="line">Tyndare) inter nos fuisse ingenio hau discordabili,</span><span class="linebreak"></span>
<span class="line">nec te commeruisse culpam (nec me aduorsatum tibi)</span><span class="linebreak"></span>
<span class="line">beneque ero gessisse morem in tantis aerumnis tamen;</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>nec med umquam deseruisse te nec factis nec fide,</span><span class="linebreak"></span>
<span class="line">rebus in dubiis, egenis. haec pater quando sciet,</span><span class="linebreak"></span>
<span class="line">Tyndare, ut fueris animatus erga suom gnatum atque se,</span><span class="linebreak"></span>
</p></div><notes></notes></section>