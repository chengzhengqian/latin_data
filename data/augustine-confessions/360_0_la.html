<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>22. (31) Cum enim duabus istis extremis sententiis resistere quisquam ita temptaverit: “si non vultis hanc informitatem materiae caeli et terrae nomine appellatam videri, erat ergo aliquid quod non fecerat deus, unde caelum et terram faceret; neque enim scriptura narravit quod istam materiem deus fecerit, nisi<a class="footnoteLink" href="#note_LCL027_306_15" id="target_note_LCL027_306_15"><sup>15</sup></a> intellegamus eam caeli et terrae aut solius terrae vocabulo significatam cum diceretur, ‘in principio fecit deus caelum et terram,’ ut id quod sequitur, ‘terra autem erat invisibilis et incomposita,’ quamvis informem materiam sic placuerit appellare, non tamen intellegamus nisi eam quam fecit deus in eo quod praescriptum<a class="footnoteLink" href="#note_LCL027_306_16" id="target_note_LCL027_306_16"><sup>16</sup></a> est: ‘fecit caelum et terram,’” respondebunt assertores duarum istarum sententiarum quas extremas posuimus aut illius aut illius, cum haec audierint, et dicent, “informem quidem istam materiam non negamus a deo factam, deo, a quo sunt omnia bona valde, quia, sicut dicimus amplius bonum esse quod creatum atque formatum est, ita fatemur minus bonum esse quod factum est creabile atque formabile, sed tamen bonum: non autem commemorasse scripturam quod hanc informitatem fecerit deus, sicut alia multa non commemoravit, ut cherubim et seraphim, et quae apostolus distincte ait, ‘sedes, dominationes, principatus, potestates,’ quae tamen omnia deum fecisse manifestum est.</p>
</section><notes><section class="footnotes"><ul><li class="note" id="note_LCL027_306_15"><a class="footnoteCrossrefLink" href="#target_note_LCL027_306_15" title="Click to highlight in text"><sup class="lineRef">15</sup>nisi <span class="italic">S O Knöll Skut. Ver.</span>: nisi ut <span class="italic">C D G</span></a></li><script type="text/javascript">document.getElementById('note_LCL027_306_15').style.display = "none";</script><li class="note" id="note_LCL027_306_16"><a class="footnoteCrossrefLink" href="#target_note_LCL027_306_16" title="Click to highlight in text"><sup class="lineRef">16</sup>praescriptum <span class="italic">C D O Maur. Ver.</span>: perscriptum <span class="italic">S G Knöll Skut.</span></a></li><script type="text/javascript">document.getElementById('note_LCL027_306_16').style.display = "none";</script></ul></section></notes></section>