<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 minus ordinata inquieta sunt; ordinantur et quiescunt.</p>
<p>Pondus meum amor meus; eo feror, quocumque feror. dono tuo accendimur et sursum ferimur; inardescimus et imus. ascendimus ascensiones in corde et cantamus canticum graduum. igne tuo, igne tuo bono inardescimus et imus, quoniam sursum imus ad pacem Hierusalem, quoniam iucundatus sum in his qui dixerunt mihi, “in domum domini ibimus.” ibi nos conlocabit<a class="footnoteLink" href="#note_LCL027_352_9" id="target_note_LCL027_352_9"><sup>9</sup></a> voluntas bona, ut nihil velimus aliud quam permanere illic in aeternum.</p>
<p>10. (11)<span class="bold"> </span>Beata creatura quae non novit aliud, cum esset ipsa aliud, nisi dono tuo, quod superfertur super omne mutabile, mox ut facta est attolleretur nullo intervallo temporis in ea vocatione qua dixisti, “fiat lux,” et fieret lux. in nobis enim distinguitur tempore, quod tenebrae fuimus et lux efficimur;<a class="footnoteLink" href="#note_LCL027_352_10" id="target_note_LCL027_352_10"><sup>10</sup></a> in illa vero dictum est quid esset; nisi inluminaretur, et ita dictum est, quasi prius fuerit fluxa et tenebrosa, ut appareret causa qua factum est ut aliter esset, id est ut ad lumen indeficiens conversa lux esset.</p>
<p>Qui potest intellegat, a te petat. ut quid mihi molestus est, quasi ego inluminem ullum hominem venientem in hunc mundum?</p>
</section><notes><section class="footnotes"><ul><li class="note" id="note_LCL027_352_9"><a class="footnoteCrossrefLink" href="#target_note_LCL027_352_9" title="Click to highlight in text"><sup class="lineRef">9</sup>conlocabit <span class="italic">codd. edd.</span>: conlocavit <span class="italic">G O V P Maur.</span></a></li><script type="text/javascript">document.getElementById('note_LCL027_352_9').style.display = "none";</script><li class="note" id="note_LCL027_352_10"><a class="footnoteCrossrefLink" href="#target_note_LCL027_352_10" title="Click to highlight in text"><sup class="lineRef">10</sup>efficimur <span class="italic">codd. edd.</span>: efficiemur <span class="italic">S</span></a></li><script type="text/javascript">document.getElementById('note_LCL027_352_10').style.display = "none";</script></ul></section></notes></section>