<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
quomodo diligenter observent filii hominum pacta litterarum et syllabarum accepta a prioribus locutoribus, et a te accepta aeterna pacta perpetuae salutis neglegant, ut qui illa sonorum vetera placita teneat aut doceat, si contra disciplinam grammaticam sine adspiratione primae syllabae hominem dixerit, magis displiceat hominibus quam si contra tua praecepta hominem oderit, cum sit homo. quasi vero quemlibet inimicum hominem perniciosius sentiat quam ipsum odium quo in eum inritatur, aut vastet quisquam persequendo alium gravius quam cor suum vastat inimicando. et certe non est interior litterarum scientia quam scripta conscientia, id se alteri facere quod nolit pati. quam tu secretus es, habitans in excelsis in silentio, deus solus magnus, lege infatigabili spargens poenales caecitates supra inlicitas cupiditates, cum homo eloquentiae famam quaeritans ante hominem iudicem circumstante hominum multitudine inimicum suum odio immanissimo insectans vigilantissime cavet, ne per linguae errorem dicat, “inter hominibus,”<a class="footnoteLink" href="#note_LCL026_52_11" id="target_note_LCL026_52_11"><sup>11</sup></a> et ne per mentis furorem hominem auferat ex hominibus, non cavet.</p>
</section><notes><section class="footnotes"><ul><li class="note" id="note_LCL026_52_11"><a class="footnoteCrossrefLink" href="#target_note_LCL026_52_11" title="Click to highlight in text"><sup class="lineRef">11</sup>(inter) hominibus <span class="italic">codd.</span> <span class="italic">Maur. Knöll Ver.</span>: homines <span class="italic">S</span></a></li><script type="text/javascript">document.getElementById('note_LCL026_52_11').style.display = "none";</script></ul></section></notes></section>