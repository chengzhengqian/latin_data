<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>(4) Sed certe mihi nulla dabatur copia sciscitandi quae cupiebam de tam sancto oraculo tuo, pectore illius, nisi cum aliquid breviter esset audiendum. aestus autem illi mei otiosum eum valde cui refunderentur requirebant nec umquam inveniebant. et eum quidem in populo verbum veritatis recte tractantem omni die dominico audiebam, et magis magisque mihi confirmabatur omnes versutarum calumniarum nodos quos illi deceptores nostri adversus divinos libros innectebant posse dissolvi. ubi vero etiam comperi ad imaginem tuam hominem a te factum ab spiritalibus filiis tuis, quos de matre catholica per gratiam regenerasti, non sic intellegi ut humani corporis forma te determinatum<a class="footnoteLink" href="#note_LCL026_244_5" id="target_note_LCL026_244_5"><sup>5</sup></a> crederent atque cogitarent (quamquam quomodo se haberet spiritalis substantia, ne quidem tenuiter atque in aenigmate suspicabar), tamen gaudens erubui non me tot annos adversus catholicam fidem, sed contra carnalium cogitationum figmenta latrasse. eo quippe temerarius et impius fueram, quod ea quae debebam quaerendo discere<a class="footnoteLink" href="#note_LCL026_244_6" id="target_note_LCL026_244_6"><sup>6</sup></a> accusando dixeram. tu enim, altissime et proxime, secretissime et praesentissime, cui membra non sunt alia maiora et alia minora, sed ubique totus es et nusquam locorum es, non es utique forma ista corporea, tamen fecisti hominem ad imaginem tuam, et ecce ipse a capite usque ad pedes in loco est.</p>
</section><notes><section class="footnotes"><ul><li class="note" id="note_LCL026_244_5"><a class="footnoteCrossrefLink" href="#target_note_LCL026_244_5" title="Click to highlight in text"><sup class="lineRef">5</sup>te determinatum <span class="italic">OD</span>: te terminatum <span class="italic">Maur. GM</span>: determinatum <span class="italic">codd.</span> <span class="italic">Knöll Skut. Ver.</span></a></li><script type="text/javascript">document.getElementById('note_LCL026_244_5').style.display = "none";</script><li class="note" id="note_LCL026_244_6"><a class="footnoteCrossrefLink" href="#target_note_LCL026_244_6" title="Click to highlight in text"><sup class="lineRef">6</sup>discere <span class="italic">S Maur. Knöll Skut.</span>: dicere <span class="italic">codd. Ver.</span></a></li><script type="text/javascript">document.getElementById('note_LCL026_244_6').style.display = "none";</script></ul></section></notes></section>