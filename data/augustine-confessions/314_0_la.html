<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>13. (15) At si cuiusquam volatilis sensus vagatur per imagines retro temporum et te, deum omnipotentem et omnicreantem et omnitenentem, caeli et terrae artificem, ab opere tanto, antequam id faceres, per innumerabilia saecula cessasse miratur, evigilet atque attendat, quia falsa miratur. nam unde poterant innumerabilia saecula praeterire quae ipse non feceras, cum sis omnium saeculorum auctor et conditor? aut quae tempora fuissent quae abs te condita non essent? aut quomodo praeterirent, si numquam fuissent? cum ergo sis operator omnium temporum, si fuit aliquod tempus antequam faceres caelum et terram, cur dicitur quod ab opere cessabas? idipsum enim tempus tu feceras, nec praeterire potuerunt tempora antequam faceres tempora. si autem ante caelum et terram nullum erat tempus, cur quaeritur quid tunc faciebas? non enim erat tunc, ubi non erat tempus.</p>
<p>(16) Nec tu tempore tempora praecedis, alioquin non omnia tempora praecederes. sed praecedis omnia praeterita celsitudine semper praesentis aeternitatis et superas omnia futura, quia illa futura sunt, et cum venerint, praeterita erunt. tu autem idem ipse es, et anni tui non deficient:<a class="footnoteLink" href="#note_LCL027_214_5" id="target_note_LCL027_214_5"><sup>5</sup></a> anni tui nec eunt nec veniunt, isti enim nostri eunt et veniunt, ut omnes veniant; anni tui omnes simul stant, 




</p></section><notes><section class="footnotes"><ul><li class="note" id="note_LCL027_214_5"><a class="footnoteCrossrefLink" href="#target_note_LCL027_214_5" title="Click to highlight in text"><sup class="lineRef">5</sup>deficient <span class="italic">S codd. Kn√∂ll Skut.</span>: deficiunt <span class="italic">O Maur. Ver.</span></a></li><script type="text/javascript">document.getElementById('note_LCL027_214_5').style.display = "none";</script></ul></section></notes></section>