<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>Laudet te ex illis anima mea, deus, creator omnium, sed non in eis figatur glutine amore per sensus corporis. eunt enim quo ibant, ut non sint, et conscindunt eam desideriis pestilentiosis, quoniam ipsa esse vult et requiescere amat in eis quae amat. in illis autem non est ubi, quia non stant: fugiunt, et quis ea sequitur sensu carnis? aut quis ea comprehendit, vel cum praesto sunt? tardus est enim sensus carnis, quoniam sensus carnis est: ipse est modus eius. sufficit ad aliud, ad quod factus est, ad illud autem non sufficit, ut teneat transcurrentia ab initio debito usque ad finem debitum. in verbo enim tuo, per quod creantur, ibi audiunt, “hinc” et “huc usque.”</p>
<p>11. (16) Noli esse vana, anima mea, et obsurdescere in aure cordis tumultu vanitatis tuae. audi et tu: verbum ipsum clamat ut redeas, et ibi est locus quietis imperturbabilis, ubi non deseritur amor si ipse non deserat. ecce illa discedunt ut alia succedant, et omnibus suis partibus constet infima universitas. “numquid ego aliquo discedo?” ait verbum dei. ibi fige mansionem tuam, ibi commenda quidquid inde habes, anima mea; saltem fatigata fallaciis, veritati commenda quidquid tibi est a veritate, et non perdes aliquid, et reflorescent putria<a class="footnoteLink" href="#note_LCL026_158_9" id="target_note_LCL026_158_9"><sup>9</sup></a> tua, et sanabuntur omnes languores tui, et fluxa tua reformabuntur et renovabuntur





</p></section><notes><section class="footnotes"><ul><li class="note" id="note_LCL026_158_9"><a class="footnoteCrossrefLink" href="#target_note_LCL026_158_9" title="Click to highlight in text"><sup class="lineRef">9</sup>putria <span class="italic">S. Maur. Knöll Skut. Ver.</span>: putrida <span class="italic">codd.</span></a></li><script type="text/javascript">document.getElementById('note_LCL026_158_9').style.display = "none";</script></ul></section></notes></section>