<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
gaudeat et ipse dicens, “quid est hoc?” gaudeat etiam sic, et amet non inveniendo invenire potius quam inveniendo non invenire te.</p>
<p>7. (11) Exaudi, deus. vae peccatis hominum! et homo dicit haec, et misereris eius, quoniam tu fecisti eum et peccatum non fecisti in eo. quis me commemorat peccatum infantiae meae, quoniam nemo mundus a peccato coram te, nec infans cuius est unius diei vita super terram? quis me commemorat? an quilibet tantillus nunc parvulus, in quo video quod non memini de me? quid ergo tunc peccabam? an quia uberibus inhiabam plorans? nam si nunc faciam, non quidem uberibus sed escae congruenti annis meis ita inhians, deridebor atque reprehendar iustissime. tunc ergo reprehendenda faciebam, sed quia reprehendentem intellegere non poteram, nec mos reprehendi<a class="footnoteLink" href="#note_LCL026_18_5" id="target_note_LCL026_18_5"><sup>5</sup></a> me nec ratio sinebat: nam extirpamus et eicimus ista crescentes.</p>
<p>Nec vidi quemquam scientem, cum aliquid purgat, bona proicere. an pro tempore etiam illa bona erant, flendo petere etiam quod noxie daretur, indignari acriter non subiectis hominibus liberis et maioribus hisque, a quibus genitus est, multisque praeterea prudentioribus non ad nutum voluntatis obtemperantibus feriendo nocere niti 




</p></section><notes><section class="footnotes"><ul><li class="note" id="note_LCL026_18_5"><a class="footnoteCrossrefLink" href="#target_note_LCL026_18_5" title="Click to highlight in text"><sup class="lineRef">5</sup>reprehendi <span class="italic">codd.</span> <span class="italic">edd.</span>: reprehendendi <span class="italic">S</span></a></li><script type="text/javascript">document.getElementById('note_LCL026_18_5').style.display = "none";</script></ul></section></notes></section>