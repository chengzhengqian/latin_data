<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>Et baptizati sumus et fugit a nobis sollicitudo vitae praeteritae. nec satiabar illis diebus dulcedine<a class="footnoteLink" href="#note_LCL027_28_19" id="target_note_LCL027_28_19"><sup>19</sup></a> mirabili considerare altitudinem consilii tui super salutem generis humani. quantum flevi in hymnis et canticis tuis, suave sonantis ecclesiae tuae vocibus commotus acriter! voces illae influebant auribus meis, et eliquabatur veritas in cor meum, et exaestuabat inde affectus pietatis, et currebant lacrimae, et bene mihi erat cum eis.</p>
<p>7. (15) Non longe coeperat Mediolanensis ecclesia genus hoc consolationis et exhortationis celebrare magno studio fratrum concinentium vocibus et cordibus. nimirum annus erat aut non multo amplius, cum Iustina, Valentiniani regis pueri mater, hominem tuum Ambrosium persequeretur haeresis suae causa, qua fuerat seducta ab arrianis. excubabat pia plebs in ecclesia, mori parata cum episcopo suo, servo tuo. ibi mea mater, ancilla tua, sollicitudinis et vigiliarum primas tenens, orationibus vivebat. nos adhuc frigidi a calore spiritus tui excitabamur tamen civitate attonita atque turbata. tunc hymni et psalmi ut 




</p></section><notes><section class="footnotes"><ul><li class="note" id="note_LCL027_28_19"><a class="footnoteCrossrefLink" href="#target_note_LCL027_28_19" title="Click to highlight in text"><sup class="lineRef">19</sup>dulcedine <span class="italic">codd. edd.</span>: dulcitudine <span class="italic">S</span></a></li><script type="text/javascript">document.getElementById('note_LCL027_28_19').style.display = "none";</script></ul></section></notes></section>