<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 metiri, ut sciam quantum desit mihi amoris ad id quod sat est, ut currat vita mea in amplexus tuos, nec avertatur donec abscondatur in abscondito vultus tui. hoc tantum scio, quia male mihi est praeter te non solum extra me sed et in me ipso, et omnis mihi copia quae deus meus non est egestas est.</p>
<p>9. (10) Numquid aut pater aut filius non superferebatur super aquas? si tamquam loco sicut corpus, nec spiritus sanctus; si autem incommutabilis divinitatis eminentia super omne mutabile, et pater et filius et spiritus sanctus superferebatur super aquas. cur ergo tantum de spiritu tuo dictum est hoc? cur de illo tantum dictum<a class="footnoteLink" href="#note_LCL027_350_8" id="target_note_LCL027_350_8"><sup>8</sup></a> est quasi locus ubi esset, qui non est locus, de quo solo dictum est quod sit donum tuum?</p>
<p>In dono tuo requiescimus: ibi te fruimur. requies nostra locus noster. amor illuc attollit nos et spiritus tuus bonus exaltat humilitatem nostram de portis mortis. in bona voluntate pax nobis est. corpus pondere suo nititur ad locum suum. pondus non ad ima tantum est, sed ad locum suum. ignis sursum tendit, deorsum lapis; ponderibus suis aguntur, loca sua petunt. oleum infra aquam fusum super aquam attollitur, aqua supra oleum fusa infra oleum demergitur; ponderibus suis aguntur, loca sua petunt.


</p></section><notes><section class="footnotes"><ul><li class="note" id="note_LCL027_350_8"><a class="footnoteCrossrefLink" href="#target_note_LCL027_350_8" title="Click to highlight in text"><sup class="lineRef">8</sup>dictum <span class="italic">codd. edd.</span>: dictus <span class="italic">S</span></a></li><script type="text/javascript">document.getElementById('note_LCL027_350_8').style.display = "none";</script></ul></section></notes></section>