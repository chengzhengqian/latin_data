<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
rapida cogitatione attingimus aeternam sapientiam super omnia manentem), si continuetur hoc et subtrahantur aliae visiones longe imparis generis et haec una rapiat et absorbeat et recondat in interiora gaudia spectatorem suum, ut talis sit sempiterna vita quale fuit hoc momentum intellegentiae cui suspiravimus, nonne hoc est: ‘intra in gaudium domini tui’? et istud quando? an cum omnes resurgimus,<a class="footnoteLink" href="#note_LCL027_50_35" id="target_note_LCL027_50_35"><sup>35</sup></a> sed non omnes immutabimur?”</p>
<p>(26) Dicebam talia, etsi non isto modo et his verbis, tamen, domine, tu scis, quod illo die, cum talia loqueremur et mundus iste nobis inter verba vilesceret cum omnibus delectationibus suis, tunc ait illa, “fili, quantum ad me attinet, nulla re iam delector in hac vita. quid hic faciam adhuc et cur hic sim, nescio, iam consumpta spe huius saeculi. unum erat propter quod in hac vita aliquantum immorari cupiebam, ut te christianum catholicum viderem priusquam morerer. cumulatius hoc mihi deus meus praestitit, ut te etiam contempta felicitate terrena servum eius videam. quid hic facio?”</p>
<p>11. (27) Ad haec ei quid responderim non satis recolo, cum interea vix intra quinque dies aut non multo amplius decubuit febribus. et cum aegrotaret, quodam die defectum animae passa est et paululum subtracta a praesentibus. nos concurrimus, sed cito reddita est sensui et aspexit 



</p></section><notes><section class="footnotes"><ul><li class="note" id="note_LCL027_50_35"><a class="footnoteCrossrefLink" href="#target_note_LCL027_50_35" title="Click to highlight in text"><sup class="lineRef">35</sup>resurgimus <span class="italic">S C D O Knöll Skut. Ver.</span>: resurgemus <span class="italic">G Maur.</span></a></li><script type="text/javascript">document.getElementById('note_LCL027_50_35').style.display = "none";</script></ul></section></notes></section>