<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>O veritas, veritas, quam intime etiam tum medullae animi mei suspirabant tibi, cum te illi sonarent mihi frequenter et multipliciter voce sola et libris multis et ingentibus! et illa erant fercula in quibus mihi esurienti te inferebatur pro te sol et luna, pulchra opera tua, sed tamen opera tua, non tu, nec ipsa prima. priora enim spiritalia opera tua quam ista corporea, quamvis lucida et caelestia.</p>
<p>At ego nec priora illa, sed te ipsam, te veritas,<a class="footnoteLink" href="#note_LCL026_106_10" id="target_note_LCL026_106_10"><sup>10</sup></a> in qua non est commutatio nec momenti obumbratio, esuriebam et sitiebam. et apponebantur adhuc mihi in illis ferculis phantasmata splendida, quibus iam melius erat amare istum solem saltem istis oculis verum quam illa falsa animo decepto per oculos. et tamen, quia te putabam, manducabam, non avide quidem, quia nec sapiebas in ore meo sicuti es (neque enim tu eras illa figmenta inania) nec nutriebar eis, sed exhauriebar magis. cibus in somnis simillimus est cibis vigilantium, quo tamen dormientes non aluntur; dormiunt enim. at illa nec similia erant ullo modo tibi, sicut nunc mihi locuta es, quia illa erant corporalia phantasmata, falsa corpora, quibus certiora sunt vera corpora ista quae videmus visu carneo, sive caelestia sive terrestria, cum pecudibus et volatilibus. videmus haec, et certiora sunt quam cum imaginamur ea. et rursus certius 




</p></section><notes><section class="footnotes"><ul><li class="note" id="note_LCL026_106_10"><a class="footnoteCrossrefLink" href="#target_note_LCL026_106_10" title="Click to highlight in text"><sup class="lineRef">10</sup>te veritas <span class="italic">codd. Maur. Ver.</span>: veritas <span class="italic">S Kn√∂ll Skut.</span></a></li><script type="text/javascript">document.getElementById('note_LCL026_106_10').style.display = "none";</script></ul></section></notes></section>