<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
bibendi, adiungit se tamquam pedisequa periculosa iucunditas et plerumque praeire conatur, ut eius causa fiat quod salutis causa me facere vel dico vel volo. nec idem modus utriusque est: nam quod saluti satis est, delectationi parum est, et saepe incertum fit utrum adhuc necessaria corporis cura subsidium petat an voluptaria cupiditatis fallacia ministerium suppetat. ad hoc incertum hilarescit infelix anima et in eo praeparat excusationis patrocinium, gaudens non apparere quid<a class="footnoteLink" href="#note_LCL027_144_24" id="target_note_LCL027_144_24"><sup>24</sup></a> satis sit moderationi valetudinis, ut obtentu salutis obumbret negotium voluptatis. his temptationibus cotidie conor resistere, et invoco dexteram tuam, et ad te refero aestus meos, quia consilium mihi de hac re nondum stat.</p>
<p>(45) Audio vocem iubentis dei mei, “non graventur corda vestra in crapula et ebrietate.” ebrietas longe est a me: misereberis, ne appropinquet mihi. crapula autem nonnumquam subrepit<a class="footnoteLink" href="#note_LCL027_144_25" id="target_note_LCL027_144_25"><sup>25</sup></a> servo tuo: misereberis, ut longe fiat a me. nemo enim potest esse continens, nisi tu des. multa nobis orantibus tribuis, et quidquid boni antequam oraremus accepimus, a te accepimus; et ut hoc postea cognosceremus, a te accepimus. ebriosus numquam fui, sed ebriosos a te factos sobrios ego novi. ergo a te factum est ut hoc non essent qui numquam fuerunt, a quo factum est ut hoc non semper essent qui fuerunt, a quo etiam factum est ut scirent utrique a quo factum est.</p>
</section><notes><section class="footnotes"><ul><li class="note" id="note_LCL027_144_24"><a class="footnoteCrossrefLink" href="#target_note_LCL027_144_24" title="Click to highlight in text"><sup class="lineRef">24</sup>quid <span class="italic">codd</span>: quod <span class="italic">S Knöll</span></a></li><script type="text/javascript">document.getElementById('note_LCL027_144_24').style.display = "none";</script><li class="note" id="note_LCL027_144_25"><a class="footnoteCrossrefLink" href="#target_note_LCL027_144_25" title="Click to highlight in text"><sup class="lineRef">25</sup>subrepit <span class="italic">codd. edd.</span>: subrepsit <span class="italic">S</span></a></li><script type="text/javascript">document.getElementById('note_LCL027_144_25').style.display = "none";</script></ul></section></notes></section>