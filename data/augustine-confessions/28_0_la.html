<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
omnino succedentibus maioribus aetatibus transeunt, sicuti ferulis maiora supplicia succedunt. humilitatis ergo signum in statura pueritiae, rex noster, probasti, cum aisti, “talium est regnum caelorum.”</p>
<p>20. (31) Sed tamen, domine, tibi excellentissimo atque optimo conditori et rectori universitatis, deo nostro gratias, etiamsi me puerum tantum esse voluisses. eram enim etiam tunc, vivebam atque sentiebam meamque incolumitatem, vestigium secretissimae unitatis ex qua eram, curae habebam, custodiebam interiore sensu integritatem sensuum meorum inque ipsis parvis parvarumque rerum cogitationibus veritate delectabar. falli nolebam, memoria vigebam, locutione instruebar, amicitia mulcebar, fugiebam dolorem, abiectionem, ignorantiam. quid in tali animante non mirabile atque laudabile? at ista omnia dei mei dona sunt. non mihi ego dedi haec, et bona sunt, et haec omnia ego. bonus ergo est qui fecit me, et ipse est bonum meum, et illi exulto bonis omnibus quibus etiam puer eram. hoc enim peccabam, quod non in ipso sed in creaturis eius me atque ceteris<a class="footnoteLink" href="#note_LCL026_56_12" id="target_note_LCL026_56_12"><sup>12</sup></a> voluptates, sublimitates, veritates quaerebam, atque ita inruebam in dolores, confusiones,


</p></section><notes><section class="footnotes"><ul><li class="note" id="note_LCL026_56_12"><a class="footnoteCrossrefLink" href="#target_note_LCL026_56_12" title="Click to highlight in text"><sup class="lineRef">12</sup>ceteris <span class="italic">codd.</span> <span class="italic">Maur. Skut. Ver.</span>: ceteras <span class="italic">S Knöll.</span></a></li><script type="text/javascript">document.getElementById('note_LCL026_56_12').style.display = "none";</script></ul></section></notes></section>