<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>Quando autem ista inanitas plenitudine bonitatis tuae coeperat in eius corde non esse, nesciebam et laetabar, admirans quod sic mihi apparuisset (quamquam et in illo sermone nostro ad fenestram cum dixit, “iam quid hic facio?” non apparuit desiderare in patria mori). audivi etiam postea quod iam cum Ostiis essemus cum quibusdam amicis meis materna fiducia conloquebatur quodam die de contemptu vitae huius et bono mortis, ubi ipse non aderam, illisque stupentibus virtutem feminae (quoniam tu dederas ei) quaerentibusque utrum non formidaret tam longe a sua civitate corpus relinquere, “nihil” inquit “longe est deo, neque timendum est, ne ille non agnoscat in fine saeculi unde me resuscitet.”</p>
<p>Ergo die nono aegritudinis suae, quinquagesimo et sexto anno aetatis suae, tricesimo et tertio aetatis meae, anima illa religiosa et pia corpore soluta est.</p>
<p>12. (29) Premebam oculos eius, et confluebat in praecordia mea maestitudo ingens et transfluebat in lacrimas, ibidemque oculi mei violento animi imperio resorbebant fontem suum usque ad siccitatem, et in tali luctamine valde male mihi erat. tum vero ubi efflavit extremum, puer Adeodatus exclamavit in planctu<a class="footnoteLink" href="#note_LCL027_54_38" id="target_note_LCL027_54_38"><sup>38</sup></a> atque ab omnibus nobis cohercitus tacuit. hoc modo etiam meum quiddam puerile, quod labebatur in fletus, iuvenali voce<a class="footnoteLink" href="#note_LCL027_54_39" id="target_note_LCL027_54_39"><sup>39</sup></a> cordis cohercebatur et tacebat. neque enim decere arbitrabamur funus illud questibus lacrimosis gemitibusque celebrare, quia his plerumque solet deplorari quaedam miseria morientium



</p></section><notes><section class="footnotes"><ul><li class="note" id="note_LCL027_54_38"><a class="footnoteCrossrefLink" href="#target_note_LCL027_54_38" title="Click to highlight in text"><sup class="lineRef">38</sup>planctu <span class="italic">S O Knöll Skut. Ver.</span>: planctum <span class="italic">codd. Maur.</span></a></li><script type="text/javascript">document.getElementById('note_LCL027_54_38').style.display = "none";</script><li class="note" id="note_LCL027_54_39"><a class="footnoteCrossrefLink" href="#target_note_LCL027_54_39" title="Click to highlight in text"><sup class="lineRef">39</sup>voce <span class="italic">codd. Skut. Ver.</span>: voce, voce <span class="italic">S Knöll Pell.</span></a></li><script type="text/javascript">document.getElementById('note_LCL027_54_39').style.display = "none";</script></ul></section></notes></section>