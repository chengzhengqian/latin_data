<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 “sicut ego, quia et ego sicut vos.” ita erunt in anima viva bestiae bonae in mansuetudine actionis. mandasti enim dicens, “in mansuetudine opera tua perfice et ab omni homine diligeris.” et pecora bona neque si manducaverint, abundantia, neque si non manducaverint, egentia, et serpentes boni non perniciosi ad nocendum, sed astuti ad cavendum et tantum explorantes temporalem naturam, quantum sufficit, ut per ea quae facta sunt intellecta conspiciatur aeternitas. serviunt enim rationi haec animalia, cum a progressu mortifero cohibita vivunt et bona sunt.</p>
<p>22. (32) Ecce enim, domine deus noster, creator noster, cum cohibitae fuerint affectiones ab amore saeculi, quibus moriebamur male vivendo, et coeperit esse anima vivens bene vivendo, completumque fuerit verbum tuum quo per apostolum tuum dixisti, “nolite conformari huic saeculo,” consequetur et<a class="footnoteLink" href="#note_LCL027_388_32" id="target_note_LCL027_388_32"><sup>32</sup></a> illud quod adiunxisti statim et dixisti, “sed reformamini in novitate mentis vestrae,” non iam secundum genus, tamquam imitantes praecedentem proximum nec ex hominis melioris auctoritate viventes. neque enim dixisti, “fiat homo secundum genus,” sed, “faciamus hominem ad imaginem et similitudinem nostram,” ut nos probemus quae sit voluntas tua.</p>
<p>Ad hoc enim dispensator ille tuus generans per evangelium filios, ne semper parvulos haberet quos lacte nutriret



</p></section><notes><section class="footnotes"><ul><li class="note" id="note_LCL027_388_32"><a class="footnoteCrossrefLink" href="#target_note_LCL027_388_32" title="Click to highlight in text"><sup class="lineRef">32</sup>et <span class="italic">om. S Knöll Skut.</span></a></li><script type="text/javascript">document.getElementById('note_LCL027_388_32').style.display = "none";</script></ul></section></notes></section>