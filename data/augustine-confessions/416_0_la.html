<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
noctibus rorant, et has quae in terris graves fluitant. videmus congregatarum aquarum speciem per campos maris et aridam terram vel nudatam vel formatam, ut esset visibilis et composita, herbarumque atque arborum materiem.<a class="footnoteLink" href="#note_LCL027_418_42" id="target_note_LCL027_418_42"><sup>42</sup></a> videmus luminaria fulgere desuper, solem sufficere diei, lunam et stellas consolari noctem atque his omnibus notari et significari tempora. videmus umidam usquequaque naturam piscibus et beluis et alitibus fecundatam, quod aeris corpulentia, quae volatus avium portat, aquarum exhalatione concrescit. videmus terrenis animalibus faciem terrae decorari hominemque ad imaginem et similitudinem tuam cunctis inrationabilibus animantibus ipsa tua imagine ac similitudine, hoc est rationis et intellegentiae virtute, praeponi, et quemadmodum in eius anima aliud est quod consulendo dominatur, aliud quod subditur ut obtemperet, sic viro factam esse etiam corporaliter feminam, quae haberet quidem in mente rationalis intellegentiae parem naturam, sexu tamen corporis ita masculino sexui subiceretur, quemadmodum subicitur appetitus actionis ad concipiendam de ratione mentis recte agendi sollertiam. videmus haec et singula bona et omnia bona valde.</p>
</section><notes><section class="footnotes"><ul><li class="note" id="note_LCL027_418_42"><a class="footnoteCrossrefLink" href="#target_note_LCL027_418_42" title="Click to highlight in text"><sup class="lineRef">42</sup>materiem <span class="italic">codd. edd.</span>: mater <span class="italic">S O Kn√∂ll Skut. Ver.</span></a></li><script type="text/javascript">document.getElementById('note_LCL027_418_42').style.display = "none";</script></ul></section></notes></section>