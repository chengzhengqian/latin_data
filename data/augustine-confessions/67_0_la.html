<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
dedecora mea in laude tua. sine me, obsecro, et da mihi circuire<a class="footnoteLink" href="#note_LCL026_134_1" id="target_note_LCL026_134_1"><sup>1</sup></a> praesenti memoria praeteritos circuitus erroris mei et immolare tibi hostiam iubilationis. quid enim sum ego mihi sine te nisi dux in praeceps? aut quid sum, cum mihi bene est, nisi sugens lac tuum aut fruens te, cibo qui non corrumpitur? et quis homo est quilibet homo, cum sit homo? sed inrideant nos fortes et potentes, nos autem infirmi et inopes confiteamur tibi.</p>
<p>2. (2) Docebam in illis annis artem rhetoricam, et victoriosam loquacitatem victus cupiditate vendebam. malebam tamen, domine, tu scis, bonos habere discipulos, sicut appellantur boni, et eos sine dolo docebam dolos, non quibus contra caput innocentis agerent sed aliquando pro capite nocentis. et deus, vidisti de longinquo lapsantem in lubrico et in multo fumo scintillantem fidem meam, quam exhibebam in illo magisterio diligentibus vanitatem et quaerentibus mendacium, socius eorum. in illis annis unam habebam non eo quod legitimum vocatur coniugio cognitam, sed quam indagaverat vagus ardor inops prudentiae, sed unam tamen, ei quoque servans tori fidem, in qua sane experirer exemplo meo quid distaret inter coniugalis placiti modum, quod foederatum esset generandi gratia, et pactum libidinosi amoris, ubi proles etiam contra votum nascitur, quamvis iam nata cogat se diligi.</p>
</section><notes><section class="footnotes"><ul><li class="note" id="note_LCL026_134_1"><a class="footnoteCrossrefLink" href="#target_note_LCL026_134_1" title="Click to highlight in text"><sup class="lineRef">1</sup>circuire <span class="italic">S Kn√∂ll Skut.</span>: circumire <span class="italic">codd. Maur. Ver.</span></a></li><script type="text/javascript">document.getElementById('note_LCL026_134_1').style.display = "none";</script></ul></section></notes></section>