<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
astantes me et fratrem meum, et ait nobis quasi quaerenti similis, “ubi eram?” deinde nos intuens maerore attonitos: “ponitis<a class="footnoteLink" href="#note_LCL027_52_36" id="target_note_LCL027_52_36"><sup>36</sup></a> hic” inquit “matrem vestram.” ego silebam et fletum frenabam, frater autem meus quiddam locutus est, quo eam non in peregre,<a class="footnoteLink" href="#note_LCL027_52_37" id="target_note_LCL027_52_37"><sup>37</sup></a> sed in patria defungi tamquam felicius optaret. quo audito illa vultu anxio reverberans eum oculis, quod talia saperet, atque inde me intuens: “vide” ait “quid dicit.” et mox ambobus: “ponite” inquit “hoc corpus ubicumque. nihil vos eius cura conturbet. tantum illud vos rogo, ut ad domini altare memineritis mei, ubiubi fueritis.” cumque hanc sententiam verbis quibus poterat explicasset, conticuit et ingravescente morbo exercebatur.</p>
<p>(28) Ego vero cogitans dona tua, deus invisibilis, quae immittis in corda fidelium tuorum, et proveniunt inde fruges admirabiles, gaudebam et gratias tibi agebam, recolens quod noveram, quanta cura semper aestuasset de sepulchro quod sibi providerat et praeparaverat iuxta corpus viri sui. quia enim valde concorditer vixerant, id etiam volebat, ut est animus humanus minus capax divinorum, adiungi ad illam felicitatem et commemorari ab hominibus, concessum sibi esse post transmarinam peregrinationem ut coniuncta terra amborum coniugum terra tegeretur.</p>
</section><notes><section class="footnotes"><ul><li class="note" id="note_LCL027_52_36"><a class="footnoteCrossrefLink" href="#target_note_LCL027_52_36" title="Click to highlight in text"><sup class="lineRef">36</sup>ponitis <span class="italic">codd. GM Ver. OD</span>: ponetis <span class="italic">C G Maur.</span></a></li><script type="text/javascript">document.getElementById('note_LCL027_52_36').style.display = "none";</script><li class="note" id="note_LCL027_52_37"><a class="footnoteCrossrefLink" href="#target_note_LCL027_52_37" title="Click to highlight in text"><sup class="lineRef">37</sup>in peregre <span class="italic">S codd. Knöll Skut.</span>: peregre <span class="italic">G O Maur. Ver.</span></a></li><script type="text/javascript">document.getElementById('note_LCL027_52_37').style.display = "none";</script></ul></section></notes></section>