<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
atque ipsum diu non esse diu nisi mora temporis. quomodo igitur hoc scio, quando quid sit tempus nescio? an forte nescio quemadmodum dicam quod scio? ei mihi, qui nescio saltem quid nesciam! ecce, deus meus, coram te, quia non mentior! sicut loquor, ita est cor meum. tu inluminabis lucernam meam, domine, deus meus, inluminabis tenebras meas.</p>
<p>26. (33) Nonne tibi confitetur anima mea confessione veridica metiri me tempora? itane,<a class="footnoteLink" href="#note_LCL027_242_14" id="target_note_LCL027_242_14"><sup>14</sup></a> deus meus, metior et quid metiar nescio. metior motum corporis tempore: item ipsum tempus nonne metior? an vero corporis motum metirer, quamdiu sit et quamdiu hinc illuc perveniat, nisi tempus in quo movetur metirer? ipsum ergo tempus unde metior? an tempore breviore metimur longius sicut spatio cubiti spatium transtri? sic enim videmur<a class="footnoteLink" href="#note_LCL027_242_15" id="target_note_LCL027_242_15"><sup>15</sup></a> spatio brevis syllabae metiri spatium longae syllabae atque id duplum dicere. ita metimur spatia carminum spatiis versuum et spatia versuum spatiis pedum et spatia pedum spatiis syllabarum et spatia longarum spatiis brevium, non in paginis (nam eo modo loca metimur, non tempora) sed cum voces pronuntiando transeunt et dicimus, “longum carmen est, nam tot versibus contexitur; longi versus, nam tot pedibus constant; longi pedes, nam tot syllabis tenduntur; longa syllaba est, nam dupla est ad brevem.” sed neque ita comprehenditur





</p></section><notes><section class="footnotes"><ul><li class="note" id="note_LCL027_242_14"><a class="footnoteCrossrefLink" href="#target_note_LCL027_242_14" title="Click to highlight in text"><sup class="lineRef">14</sup>itane <span class="italic">codd. edd. </span>ita domine <span class="italic">S</span></a></li><script type="text/javascript">document.getElementById('note_LCL027_242_14').style.display = "none";</script><li class="note" id="note_LCL027_242_15"><a class="footnoteCrossrefLink" href="#target_note_LCL027_242_15" title="Click to highlight in text"><sup class="lineRef">15</sup>videmur <span class="italic">codd. edd.</span>: videmus <span class="italic">S Knöll</span></a></li><script type="text/javascript">document.getElementById('note_LCL027_242_15').style.display = "none";</script></ul></section></notes></section>