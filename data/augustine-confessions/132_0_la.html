<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
haec dicentem: “si corpus meum in locum illum trahitis et ibi constituitis, numquid et animum et oculos meos in illa spectacula potestis intendere? adero itaque absens ac sic et vos et illa superabo.” quibus auditis illi nihilo setius eum adduxerunt secum, idipsum forte explorare cupientes utrum posset efficere.</p>
<p>Quo ubi<a class="footnoteLink" href="#note_LCL026_264_9" id="target_note_LCL026_264_9"><sup>9</sup></a> ventum est et sedibus quibus potuerunt locati sunt, fervebant omnia immanissimis voluptatibus. ille clausis foribus oculorum interdixit animo ne in tanta mala procederet. atque utinam et aures obturavisset! nam quodam pugnae casu, cum clamor ingens totius populi vehementer eum pulsasset, curiositate victus et quasi paratus, quidquid illud esset, etiam visum contemnere et vincere, aperuit oculos.<a class="footnoteLink" href="#note_LCL026_264_10" id="target_note_LCL026_264_10"><sup>10</sup></a> et percussus est graviore vulnere in anima quam ille in corpore quem cernere concupivit, ceciditque miserabilius quam ille quo cadente factus est clamor. qui per eius aures intravit et reseravit eius lumina, ut esset qua feriretur et deiceretur audax adhuc potius quam fortis animus, et eo infirmior quo de se praesumserat, qui debuit de te. ut enim vidit illum sanguinem, immanitatem simul ebibit et non se avertit, sed fixit aspectum et hauriebat furias et nesciebat, et delectabatur scelere certaminis et cruenta voluptate inebriabatur. et non erat iam ille qui venerat sed unus de turba ad quam venerat, et verus eorum socius a quibus adductus erat. quid plura! spectavit, clamavit, exarsit, abstulit inde secum insaniam qua stimularetur


</p></section><notes><section class="footnotes"><ul><li class="note" id="note_LCL026_264_9"><a class="footnoteCrossrefLink" href="#target_note_LCL026_264_9" title="Click to highlight in text"><sup class="lineRef">9</sup>quo (ubi) <span class="italic">P Maur. Knöll Skut. Pell.</span>: quod <span class="italic">S Vega</span> <span class="italic">Ver.</span></a></li><script type="text/javascript">document.getElementById('note_LCL026_264_9').style.display = "none";</script><li class="note" id="note_LCL026_264_10"><a class="footnoteCrossrefLink" href="#target_note_LCL026_264_10" title="Click to highlight in text"><sup class="lineRef">10</sup>aperuit oculos <span class="italic">codd. Maur. Ver. Vega</span>: <span class="italic">aperuit S Knöll Skut. Pell.</span></a></li><script type="text/javascript">document.getElementById('note_LCL026_264_10').style.display = "none";</script></ul></section></notes></section>