<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
compertam<a class="footnoteLink" href="#note_LCL026_104_8" id="target_note_LCL026_104_8"><sup>8</sup></a> superbis neque nudatam pueris, sed incessu humilem, successu excelsam et velatam mysteriis. et non eram ego talis ut intrare in eam possem aut inclinare cervicem ad eius gressus. non enim sicut modo loquor, ita sensi, cum attendi ad illam scripturam, sed visa est mihi indigna quam tullianae dignitati compararem. tumor enim meus refugiebat modum eius et acies mea non penetrabat interiora eius. verum autem illa erat quae cresceret cum parvulis, sed ego dedignabar esse parvulus et turgidus fastu mihi grandis videbar.</p>
<p>6. (10) Itaque incidi in homines superbe delirantes, carnales nimis et loquaces, in quorum ore laquei diaboli et viscum confectum commixtione syllabarum nominis tui et domini Iesu Christi et paracleti consolatoris nostri spiritus sancti. haec nomina non recedebant de ore eorum, sed tenus sono et strepitu linguae; ceterum cor inane veri. et dicebant, “veritas et veritas,” et multum eam dicebant mihi, et nusquam erat in eis, sed falsa loquebantur, non de te tantum, qui vere veritas es, sed etiam de istis elementis huius mundi,<a class="footnoteLink" href="#note_LCL026_104_9" id="target_note_LCL026_104_9"><sup>9</sup></a> creatura tua, de quibus etiam vera dicentes philosophos transgredi debui prae amore tuo, mi pater summe bone, pulchritudo pulchrorum omnium.</p>
</section><notes><section class="footnotes"><ul><li class="note" id="note_LCL026_104_8"><a class="footnoteCrossrefLink" href="#target_note_LCL026_104_8" title="Click to highlight in text"><sup class="lineRef">8</sup>compertam <span class="italic">codd. Maur. Knöll Skut. Ver.</span>: confectam <span class="italic">codd.</span> <span class="italic">al.</span></a></li><script type="text/javascript">document.getElementById('note_LCL026_104_8').style.display = "none";</script><li class="note" id="note_LCL026_104_9"><a class="footnoteCrossrefLink" href="#target_note_LCL026_104_9" title="Click to highlight in text"><sup class="lineRef">9</sup>huius mundi <span class="italic">codd.</span> <span class="italic">Maur. Ver. Pell.</span>: mundi <span class="italic">S Knöll Skut.</span></a></li><script type="text/javascript">document.getElementById('note_LCL026_104_9').style.display = "none";</script></ul></section></notes></section>