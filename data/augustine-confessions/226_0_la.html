<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>Sicut amici adulantes pervertunt, sic inimici litigantes plerumque corrigunt. nec tu quod per eos agis, sed quod ipsi voluerunt, retribuis eis. illa enim irata exagitare appetivit minorem dominam, non sanare, et ideo clanculo, aut quia ita eas invenerat locus et tempus litis, aut ne forte et ipsa periclitaretur, quod tam sero prodidisset. at tu, domine, rector caelitum et terrenorum, ad usus tuos contorquens profunda torrentis, fluxum saeculorum ordinate<a class="footnoteLink" href="#note_LCL027_38_29" id="target_note_LCL027_38_29"><sup>29</sup></a> turbulentum, etiam de alterius animae insania sanasti alteram, ne quisquam cum hoc advertit, potentiae suae tribuat, si verbo eius alius corrigatur quem vult corrigi.</p>
<p>9. (19) Educata itaque pudice ac sobrie potiusque a te subdita parentibus quam a parentibus tibi, ubi plenis annis nubilis facta est, tradita viro servivit veluti domino et sategit eum lucrari tibi, loquens te illi moribus suis, quibus eam pulchram faciebas et reverenter amabilem atque mirabilem viro. ita autem toleravit cubilis iniurias ut nullam de hac re cum marito haberet umquam simultatem. expectabat enim misericordiam tuam super eum, ut in te credens castificaretur. erat vero ille praeterea sicut benivolentia praecipuus, ita ira fervidus. sed noverat haec non resistere irato viro, non tantum facto sed ne verbo quidem. 



</p></section><notes><section class="footnotes"><ul><li class="note" id="note_LCL027_38_29"><a class="footnoteCrossrefLink" href="#target_note_LCL027_38_29" title="Click to highlight in text"><sup class="lineRef">29</sup>ordinate <span class="italic">S C D O Kn√∂ll Ver.</span>: ordinans <span class="italic">G</span><sup>2</sup><span class="italic"> Maur. Skut.</span></a></li><script type="text/javascript">document.getElementById('note_LCL027_38_29').style.display = "none";</script></ul></section></notes></section>