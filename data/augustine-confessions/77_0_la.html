<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
quia fuderam in harenam animam meam diligendo moriturum acsi non moriturum?</p>
<p>Maxime quippe me reparabant atque recreabant aliorum amicorum solacia, cum quibus amabam quod pro te amabam, et hoc erat ingens fabula et longum mendacium, cuius adulterina confricatione corrumpebatur mens nostra pruriens in auribus. sed illa mihi fabula non moriebatur, si quis amicorum meorum moreretur. alia erant quae in eis amplius capiebant animum, conloqui et conridere et vicissim benivole obsequi, simul legere libros dulciloquos, simul nugari et simul honestari, dissentire interdum sine odio tamquam ipse homo secum atque ipsa rarissima dissensione condire consensiones plurimas, docere aliquid invicem aut discere ab invicem, desiderare absentes cum molestia, suscipere venientes cum laetitia: his atque huius modi signis a corde amantium et redamantium procedentibus per os, per linguam, per oculos et mille motus gratissimos, quasi fomitibus conflare<a class="footnoteLink" href="#note_LCL026_154_8" id="target_note_LCL026_154_8"><sup>8</sup></a> animos et ex pluribus unum facere.</p>
<p>9. (14) Hoc est quod diligitur in amicis, et sic diligitur ut rea sibi sit humana conscientia si non amaverit redamantem aut si amantem non redamaverit, nihil quaerens ex eius corpore praeter indicia benivolentiae. hinc ille luctus si quis moriatur, et tenebrae dolorum, et versa dulcedine in amaritudinem cor madidum, et ex amissa vita 



</p></section><notes><section class="footnotes"><ul><li class="note" id="note_LCL026_154_8"><a class="footnoteCrossrefLink" href="#target_note_LCL026_154_8" title="Click to highlight in text"><sup class="lineRef">8</sup>conflare <span class="italic">codd. Skut. Ver.</span>: flagrare <span class="italic">S Kn√∂ll</span></a></li><script type="text/javascript">document.getElementById('note_LCL026_154_8').style.display = "none";</script></ul></section></notes></section>