<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>Non enim quaerere ab eo poteram quod volebam, sicut volebam, secludentibus me ab eius aure atque ore catervis negotiosorum<a class="footnoteLink" href="#note_LCL026_242_4" id="target_note_LCL026_242_4"><sup>4</sup></a> hominum, quorum infirmitatibus serviebat. cum quibus quando non erat, quod perexiguum temporis erat, aut corpus reficiebat necessariis sustentaculis aut lectione animum. sed cum legebat, oculi ducebantur per paginas et cor intellectum rimabatur, vox autem et lingua quiescebant. saepe cum adessemus (non enim vetabatur quisquam ingredi aut ei venientem nuntiari mos erat), sic eum legentem vidimus tacite et aliter numquam, sedentesque in diuturno silentio (quis enim tam intento esse oneri auderet?) discedebamus et coniectabamus eum parvo ipso tempore quod reparandae menti suae nanciscebatur, feriatum ab strepitu causarum alienarum, nolle in aliud avocari et cavere fortasse ne, auditore suspenso et intento, si qua obscurius posuisset ille quem legeret, etiam exponere esset necesse aut de aliquibus difficilioribus dissertare quaestionibus, atque huic operi temporibus impensis minus quam vellet voluminum evolveret, quamquam et causa servandae vocis, quae illi facillime obtundebatur, poterat esse iustior tacite legendi. quolibet tamen animo id ageret, bono utique ille vir agebat.</p>
</section><notes><section class="footnotes"><ul><li class="note" id="note_LCL026_242_4"><a class="footnoteCrossrefLink" href="#target_note_LCL026_242_4" title="Click to highlight in text"><sup class="lineRef">4</sup>negotiosorum <span class="italic">codd. Maur. Kn√∂ll Skut.</span>: negotiorum <span class="italic">S Ver.</span></a></li><script type="text/javascript">document.getElementById('note_LCL026_242_4').style.display = "none";</script></ul></section></notes></section>