<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 meae sperans in te, ibi mihi dulcescere coeperas et dederas laetitiam in corde meo. et exclamabam legens haec foris et agnoscens intus, nec volebam multiplicari terrenis bonis, devorans tempora et devoratus temporibus, cum haberem in aeterna simplicitate aliud frumentum et vinum et oleum.</p>
<p>(11) Et clamabam in consequenti versu clamore alto cordis mei, “o in pace! o in idipsum!” o quid dixit? “obdormiam et somnum capiam!” quoniam quis resistet nobis, cum fiet sermo qui scriptus est, “absorpta est mors in victoriam”?<a class="footnoteLink" href="#note_LCL027_22_15" id="target_note_LCL027_22_15"><sup>15</sup></a> et tu es idipsum valde, qui non mutaris, et in te requies obliviscens laborum omnium, quoniam nullus alius tecum nec ad alia multa<a class="footnoteLink" href="#note_LCL027_22_16" id="target_note_LCL027_22_16"><sup>16</sup></a> adipiscenda quae non sunt quod tu, sed tu, domine, singulariter in spe constituisti me. legebam et ardebam, nec inveniebam quid facerem surdis mortuis ex quibus fueram: pestis, latrator amarus et caecus adversus litteras de melle caeli melleas et de lumine tuo luminosas, et super inimicis scripturae huius tabescebam.</p>
<p>(12) Quando recordabor omnia dierum illorum feriatorum? sed nec oblitus sum nec silebo flagelli tui asperitatem et misericordiae tuae mirabilem celeritatem. dolore dentium tunc excruciabas me, et cum in tantum ingravesceret ut non valerem loqui, ascendit in cor meum admonere omnes meos qui aderant ut deprecarentur te pro me, 



</p></section><notes><section class="footnotes"><ul><li class="note" id="note_LCL027_22_15"><a class="footnoteCrossrefLink" href="#target_note_LCL027_22_15" title="Click to highlight in text"><sup class="lineRef">15</sup>victoriam <span class="italic">codd. Maur. Ver.</span>: victoria <span class="italic">S G Knöll Skut.</span></a></li><script type="text/javascript">document.getElementById('note_LCL027_22_15').style.display = "none";</script><li class="note" id="note_LCL027_22_16"><a class="footnoteCrossrefLink" href="#target_note_LCL027_22_16" title="Click to highlight in text"><sup class="lineRef">16</sup>multa <span class="italic">om. S</span></a></li><script type="text/javascript">document.getElementById('note_LCL027_22_16').style.display = "none";</script></ul></section></notes></section>