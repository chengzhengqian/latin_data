<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
certum video, ita in eius mente video id eum cogitasse cum haec scriberet? potuit enim cogitare, “in ipso faciendi exordio,” cum diceret: “in principio”; potuit et caelum et terram hoc loco nullam iam formatam perfectamque naturam sive spiritalem sive corporalem, sed utramque inchoatam et adhuc informem velle intellegi. video quippe vere potuisse dici quidquid horum diceretur, sed quid horum in his verbis ille cogitaverit, non ita video, quamvis sive aliquid horum sive quid aliud quod a me commemoratum non est tantus vir ille mente conspexerit, cum haec verba promeret, verum eum vidisse apteque id enuntiavisse non dubitem.</p>
<p>25. (34) Nemo iam mihi molestus sit dicendo mihi, “non hoc sensit Moyses quod tu dicis, sed hoc sensit quod ego dico.” si enim mihi diceret, “unde scis hoc sensisse Moysen, quod de his verbis eius eloqueris?” aequo animo ferre deberem et responderem fortasse quae superius respondi vel aliquanto uberius, si esset durior. cum vero dicit, “non hoc ille sensit quod tu dicis, sed quod ego dico,” neque tamen negat quod uterque nostrum dicit, utrumque verum esse, o vita pauperum, deus meus, in cuius sinu non est contradictio, plue mihi mitigationes in cor, ut patienter


</p></section><notes></notes></section>