<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
tametsi falsa sunt, tamen ea meminisse me non est falsum. et discrevisse me inter illa vera et haec falsa quae contra dicuntur, et hoc memini aliterque nunc video discernere me ista, aliter autem memini saepe me discrevisse, cum ea saepe cogitarem. ergo et intellexisse me saepius ista memini, et quod nunc discerno et intellego, recondo in memoria, ut postea me nunc intellexisse meminerim. ergo<a class="footnoteLink" href="#note_LCL027_102_9" id="target_note_LCL027_102_9"><sup>9</sup></a> et meminisse me memini, sicut postea, quod haec reminisci nunc potui, si recordabor, utique per vim memoriae recordabor.</p>
<p>14. (21) Affectiones quoque animi mei eadem memoria continet, non illo modo quo eas habet ipse animus cum patitur eas, sed alio multum diverso, sicut sese habet vis memoriae. nam et laetatum me fuisse reminiscor non laetus, et tristitiam meam praeteritam recordor non tristis, et me aliquando timuisse recolo sine timore et pristinae cupiditatis sine cupiditate sum memor. aliquando et e contrario tristitiam meam transactam laetus reminiscor et tristis laetitiam. quod mirandum non est de corpore: aliud enim animus, aliud corpus. itaque si praeteritum dolorem corporis gaudens memini, non ita mirum est. hic vero, cum animus sit etiam ipsa memoria—nam et cum mandamus aliquid ut memoriter habeatur, dicimus, “vide ut illud in animo habeas,” et cum obliviscimur, dicimus, “non fuit in animo” et “elapsum est animo,” ipsam memoriam vocantes

</p></section><notes><section class="footnotes"><ul><li class="note" id="note_LCL027_102_9"><a class="footnoteCrossrefLink" href="#target_note_LCL027_102_9" title="Click to highlight in text"><sup class="lineRef">9</sup>ergo <span class="italic">om. S</span></a></li><script type="text/javascript">document.getElementById('note_LCL027_102_9').style.display = "none";</script></ul></section></notes></section>