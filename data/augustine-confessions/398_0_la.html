<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>(28) Et pulchra sunt omnia faciente te, et ecce tu inenarrabiliter pulchrior, qui fecisti omnia. a quo si non esset lapsus Adam, non diffunderetur ex utero eius salsugo maris, genus humanum profunde curiosum et procellose tumidum et instabiliter fluvidum, atque ita non opus esset ut in aquis multis corporaliter et sensibiliter operarentur dispensatores tui mystica facta et dicta (sic enim mihi nunc occurrerunt reptilia et volatilia), quibus imbuti et initiati homines corporalibus sacramentis subditi non ultra proficerent, nisi spiritaliter vivesceret anima gradu alio et post initii verbum in consummationem respiceret.</p>
<p>21. (29) Ac per hoc in verbo tuo non maris profunditas, sed ab aquarum amaritudine terra discreta eicit non reptilia animarum vivarum et volatilia, sed animam vivam. neque enim iam opus habet baptismo, quo gentibus opus est, sicut opus habebat cum aquis tegeretur. non enim intratur aliter in regnum<a class="footnoteLink" href="#note_LCL027_382_29" id="target_note_LCL027_382_29"><sup>29</sup></a> caelorum ex illo quo instituisti ut sic intretur, nec magnalia mirabilium quaerit quibus fiat fides. neque enim nisi signa et prodigia viderit, non credit, cum iam distincta sit terra fidelis ab aquis maris infidelitate amaris, et linguae in signo sunt non fidelibus sed infidelibus.</p>
</section><notes><section class="footnotes"><ul><li class="note" id="note_LCL027_382_29"><a class="footnoteCrossrefLink" href="#target_note_LCL027_382_29" title="Click to highlight in text"><sup class="lineRef">29</sup>regnum <span class="italic">codd. edd.</span>: regno <span class="italic">S Kn√∂ll</span></a></li><script type="text/javascript">document.getElementById('note_LCL027_382_29').style.display = "none";</script></ul></section></notes></section>