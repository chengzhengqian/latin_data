<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 ignotorum verecundiam, quam proturbarent gratis inludendo atque inde pascendo malivolas laetitias suas. nihil est illo actu similius actibus daemoniorum. quid itaque verius quam eversores vocarentur, eversi plane prius ipsi atque perversi, deridentibus eos et seducentibus fallacibus occulte spiritibus in eo ipso quod alios inridere amant et fallere.</p>
<p>4. (7) Inter hos ego inbecilla tunc aetate discebam libros eloquentiae, in qua eminere cupiebam fine damnabili et ventoso per gaudia vanitatis humanae. et usitato iam discendi ordine perveneram in librum cuiusdam Ciceronis, cuius linguam fere omnes mirantur, pectus non ita. sed liber ille ipsius exhortationem continet ad philosophiam et vocatur “Hortensius.” ille vero liber mutavit affectum meum, et ad te ipsum, domine, mutavit preces meas, et vota ac desideria mea fecit alia. viluit mihi repente omnis vana spes, et immortalitatem sapientiae concupiscebam aestu cordis incredibili, et surgere coeperam ut ad te redirem. non enim ad acuendam linguam, quod videbar emere maternis mercedibus, cum agerem annum aetatis undevicensimum iam defuncto patre ante biennium, non ergo ad acuendam linguam referebam illum librum, neque mihi locutio<a class="footnoteLink" href="#note_LCL026_100_7" id="target_note_LCL026_100_7"><sup>7</sup></a> sed quod loquebatur persuaserat.</p>
</section><notes><section class="footnotes"><ul><li class="note" id="note_LCL026_100_7"><a class="footnoteCrossrefLink" href="#target_note_LCL026_100_7" title="Click to highlight in text"><sup class="lineRef">7</sup>locutio <span class="italic">Löfstedt</span>: locutionem <span class="italic">codd. edd.</span></a></li><script type="text/javascript">document.getElementById('note_LCL026_100_7').style.display = "none";</script></ul></section></notes></section>