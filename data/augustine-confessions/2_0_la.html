<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
aut quomodo credent sine praedicante? et laudabunt dominum qui requirunt eum: quaerentes enim inveniunt eum et invenientes laudabunt eum. quaeram te, domine, invocans te et invocem te credens in te: praedicatus enim es nobis. invocat te, domine, fides mea, quam dedisti mihi, quam inspirasti mihi per humanitatem filii tui, per ministerium praedicatoris tui.</p>
<p>2. (2) Et quomodo invocabo deum meum, deum et dominum meum, quoniam utique in me ipsum eum vocabo, cum invocabo eum? et quis locus est in me quo veniat in me deus meus, quo deus veniat in me, deus qui fecit caelum et terram? itane, domine deus meus? est quicquam in me quod capiat te? an vero caelum et terra, quae fecisti et in quibus me fecisti, capiunt te? an quia sine te non esset quidquid est, fit ut quidquid est capiat te? quoniam itaque et ego sum, quid peto ut venias in me, qui non essem nisi esses in me? non enim ego iam inferi,<a class="footnoteLink" href="#note_LCL026_4_1" id="target_note_LCL026_4_1"><sup>1</sup></a> et tamen etiam ibi es, nam etsi descendero in infernum, ades. non ergo essem, deus meus, non omnino essem, nisi esses in me. an potius non essem nisi essem in te, ex quo omnia, per quem omnia, in quo omnia? etiam sic, domine, etiam sic. quo te invoco, cum in te sim? aut unde venias in me? quo enim recedam extra caelum et terram, ut inde in me veniat deus meus, qui dixit, “caelum et terram ego impleo”?</p>
</section><notes><section class="footnotes"><ul><li class="note" id="note_LCL026_4_1"><a class="footnoteCrossrefLink" href="#target_note_LCL026_4_1" title="Click to highlight in text"><sup class="lineRef">1</sup>(Reading <span class="italic">inferi </span>as locative) inferi <span class="italic">S codd. Knöll Skut.</span>: in infernis <span class="italic">Maur</span>: in &lt;profundis&gt; inferi <span class="italic">Ver</span></a></li><script type="text/javascript">document.getElementById('note_LCL026_4_1').style.display = "none";</script></ul></section></notes></section>