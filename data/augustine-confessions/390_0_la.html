<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
enim et diligendo legunt ipsam incommutabilitatem consilii tui. non clauditur codex eorum nec plicatur liber eorum, quia tu ipse illis hoc es et es in aeternum, quia super hoc firmamentum ordinasti eos, quod firmasti super infirmitatem inferiorum populorum, ubi suspicerent et cognoscerent misericordiam tuam temporaliter enuntiantem te, qui fecisti tempora. in caelo enim, domine, misericordia tua et veritas tua usque ad nubes. transeunt nubes, caelum autem manet. transeunt praedicatores verbi tui ex hac vita in aliam vitam, scriptura vero tua usque in finem saeculi super populos extenditur. sed et caelum et terra transibunt, sermones autem tui non transibunt, quoniam et pellis plicabitur et faenum super quod extendebatur cum claritate sua praeteriet, verbum autem tuum manet in aeternum. quod nunc in aenigmate nubium et per speculum caeli, non sicuti est, apparet nobis, quia et nos quamvis filio tuo dilecti sumus,<a class="footnoteLink" href="#note_LCL027_366_19" id="target_note_LCL027_366_19"><sup>19</sup></a> nondum apparuit quod erimus. attendit per retia carnis et blanditus est et inflammavit, et currimus post odorem eius. sed cum apparuerit, similes ei erimus, quoniam videbimus eum sicuti est. sicuti est, domine, videre nostrum, quod nondum est nobis.</p>
<p>16. (19) Nam sicut omnino tu es, tu scis solus, qui es incommutabiliter et scis incommutabiliter et vis incommutabiliter, et essentia tua scit et vult incommutabiliter, 




</p></section><notes><section class="footnotes"><ul><li class="note" id="note_LCL027_366_19"><a class="footnoteCrossrefLink" href="#target_note_LCL027_366_19" title="Click to highlight in text"><sup class="lineRef">19</sup>sumus <span class="italic">C D G O Ver.</span>: simus <span class="italic">S A P V Maur. Kn√∂ll Skut.</span></a></li><script type="text/javascript">document.getElementById('note_LCL027_366_19').style.display = "none";</script></ul></section></notes></section>