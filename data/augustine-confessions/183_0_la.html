<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 de salute desperatae animae et de maiore periculo liberatae quam si spes ei semper adfuisset aut periculum minus fuisset? etenim tu quoque, misericors pater, plus gaudes de uno paenitente quam de nonaginta novem iustis quibus non opus est paenitentia. et nos cum magna iucunditate audimus, cum audimus quam exultantibus pastoris umeris reportetur ovis quae erraverat, et drachma referatur in thesauros tuos conlaetantibus vicinis mulieri quae invenit, et lacrimas excutit gaudium sollemnitatis domus tuae, cum legitur in domo tua de minore filio tuo quoniam “mortuus erat et revixit, perierat et inventus est.” gaudes quippe in nobis et in angelis tuis sancta caritate sanctis. nam tu semper idem, qui<a class="footnoteLink" href="#note_LCL026_366_3" id="target_note_LCL026_366_3"><sup>3</sup></a> ea quae non semper nec eodem modo sunt eodem modo semper nosti omnia.</p>
<p>(7) Quid ergo agitur in anima, cum amplius delectatur inventis aut redditis rebus quas diligit quam si eas semper habuisset? contestantur enim et cetera et plena sunt omnia testimoniis clamantibus, “ita est.” triumphat victor imperator, et non vicisset nisi pugnavisset, et quanto maius periculum fuit in proelio, tanto est gaudium maius in triumpho. iactat tempestas navigantes minaturque naufragium: omnes futura morte pallescunt: tranquillatur caelum et mare, et exultant nimis, quoniam timuerunt nimis. aeger est carus et vena eius malum renuntiat: omnes qui eum salvum cupiunt aegrotant simul animo: fit ei 



</p></section><notes><section class="footnotes"><ul><li class="note" id="note_LCL026_366_3"><a class="footnoteCrossrefLink" href="#target_note_LCL026_366_3" title="Click to highlight in text"><sup class="lineRef">3</sup>qui <span class="italic">codd. Maur.</span>: quia <span class="italic">S Knöll Skut.</span></a></li><script type="text/javascript">document.getElementById('note_LCL026_366_3').style.display = "none";</script></ul></section></notes></section>