<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
tamquam puella sobria iuberetur a parentibus de cupa vinum depromere, submisso poculo qua desuper patet, priusquam in lagunculam funderet merum, primoribus labris sorbebat exiguum, quia non poterat amplius sensu recusante. non enim ulla temulenta cupidine faciebat hoc, sed quibusdam superfluentibus aetatis excessibus, qui ludicris motibus ebulliunt et in puerilibus animis<a class="footnoteLink" href="#note_LCL027_36_27" id="target_note_LCL027_36_27"><sup>27</sup></a> maiorum pondere premi solent. itaque ad illud modicum cotidiana modica addendo (quoniam qui modica spernit, paulatim decidit) in eam consuetudinem lapsa erat ut prope iam plenos mero caliculos inhianter hauriret.</p>
<p>Ubi tunc sagax anus et vehemens illa prohibitio? numquid valebat aliquid adversus latentem morbum, nisi tua medicina, domine, vigilaret super nos? absente patre et matre et nutritoribus tu praesens, qui creasti, qui vocas, qui etiam per praepositos<a class="footnoteLink" href="#note_LCL027_36_28" id="target_note_LCL027_36_28"><sup>28</sup></a> homines boni aliquid agis ad animarum salutem. quid tunc egisti, deus meus? unde curasti? unde sanasti? nonne protulisti durum et acutum ex altera anima convicium tamquam medicinale ferrum ex occultis provisionibus tuis et uno ictu putredinem illam praecidisti? ancilla enim, cum qua solebat accedere ad cupam, litigans cum domina minore, ut fit, sola cum sola, obiecit hoc crimen amarissima insultatione vocans “meribibulam.” quo illa stimulo percussa respexit foeditatem suam confestimque damnavit atque exuit.</p>
</section><notes><section class="footnotes"><ul><li class="note" id="note_LCL027_36_27"><a class="footnoteCrossrefLink" href="#target_note_LCL027_36_27" title="Click to highlight in text"><sup class="lineRef">27</sup>animis <span class="italic">codd . . . </span>: annis <span class="italic">S Knöll GM</span></a></li><script type="text/javascript">document.getElementById('note_LCL027_36_27').style.display = "none";</script><li class="note" id="note_LCL027_36_28"><a class="footnoteCrossrefLink" href="#target_note_LCL027_36_28" title="Click to highlight in text"><sup class="lineRef">28</sup>praepositos <span class="italic">codd.</span>: reprobos <span class="italic">cj. Knöll</span></a></li><script type="text/javascript">document.getElementById('note_LCL027_36_28').style.display = "none";</script></ul></section></notes></section>