<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
sic tibi confiteor ut audiant homines, quibus demonstrare non possum an vera confitear. sed credunt mihi quorum mihi aures caritas aperit.</p>
<p>(4) Verum tamen tu, medice meus intime, quo fructu ista faciam, eliqua mihi. nam confessiones praeteritorum malorum meorum, quae remisisti et texisti ut beares me in te, mutans animam meam fide et sacramento tuo, cum leguntur et audiuntur, excitant cor ne dormiat in desperatione et dicat, “non possum,” sed evigilet in amore misericordiae tuae et dulcedine gratiae tuae, qua potens est omnis infirmus qui sibi per ipsam fit conscius infirmitatis suae. et delectat bonos audire praeterita mala eorum qui iam carent eis, nec ideo delectat quia mala sunt, sed quia fuerunt et non sunt.</p>
<p>Quo itaque fructu, domine meus, cui cotidie confitetur conscientia mea, spe misericordiae tuae securior quam innocentia sua, quo fructu, quaeso, etiam hominibus coram te confiteor per has litteras adhuc quis ego sim, non quis fuerim? nam illum fructum vidi et commemoravi. sed quis adhuc sim, ecce in ipso tempore confessionum mearum, et multi hoc nosse cupiunt qui me noverunt et non me noverunt, qui ex me vel de me aliquid audierunt, sed auris eorum non est ad cor meum, ubi ego sum quicumque sum. volunt ergo audire confitente<a class="footnoteLink" href="#note_LCL027_72_1" id="target_note_LCL027_72_1"><sup>1</sup></a> me quid ipse intus sim, quo nec oculum nec aurem nec mentem possunt intendere;


</p></section><notes><section class="footnotes"><ul><li class="note" id="note_LCL027_72_1"><a class="footnoteCrossrefLink" href="#target_note_LCL027_72_1" title="Click to highlight in text"><sup class="lineRef">1</sup>confitente <span class="italic">S C D Knöll Skut. Ver.</span>: confitentem <span class="italic">G O Maur.</span></a></li><script type="text/javascript">document.getElementById('note_LCL027_72_1').style.display = "none";</script></ul></section></notes></section>