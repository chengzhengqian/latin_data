<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
quod posset daret egentibus et sic<a class="footnoteLink" href="#note_LCL026_240_3" id="target_note_LCL026_240_3"><sup>3</sup></a> communicatio dominici corporis illic celebraretur, cuius passionis imitatione immolati et coronati sunt martyres.</p>
<p>Sed tamen videtur mihi, domine deus meus (et ita est in conspectu tuo de hac re cor meum), non facile fortasse de hac amputanda consuetudine matrem meam fuisse cessuram si ab alio prohiberetur quem non sicut Ambrosium diligebat. quem propter salutem meam maxime diligebat, eam vero ille propter eius religiosissimam conversationem, qua in bonis operibus tam fervens spiritu frequentabat ecclesiam, ita ut saepe erumperet, cum me videret, in eius praedicationem gratulans mihi, quod talem matrem haberem, nesciens qualem illa me filium, qui dubitabam de illis omnibus et inveniri posse viam vitae minime putabam.</p>
<p>3. (3) Nec iam ingemescebam orando ut subvenires mihi, sed ad quaerendum intentus et ad disserendum inquietus erat animus meus, ipsumque Ambrosium felicem quendam hominem secundum saeculum opinabar, quem sic tantae potestates honorarent; caelibatus tantum eius mihi laboriosus videbatur. quid autem ille spei gereret, et adversus ipsius excellentiae temptamenta quid luctaminis haberet quidve solaminis in adversis, et occultum os eius, quod erat in corde eius, quam sapida gaudia de pane tuo ruminaret, nec conicere noveram nec expertus eram, nec ille sciebat aestus meos nec foveam periculi mei.</p>
</section><notes><section class="footnotes"><ul><li class="note" id="note_LCL026_240_3"><a class="footnoteCrossrefLink" href="#target_note_LCL026_240_3" title="Click to highlight in text"><sup class="lineRef">3</sup>(et) sic <span class="italic">P Maur. Kn√∂ll Skut.</span>: si <span class="italic">codd. Ver.</span></a></li><script type="text/javascript">document.getElementById('note_LCL026_240_3').style.display = "none";</script></ul></section></notes></section>