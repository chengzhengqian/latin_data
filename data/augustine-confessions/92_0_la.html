<section class="div1 language" lang="la"><header><hgroup><h1>CONFESSIONS</h1></hgroup></header>
<section class="div2">
<h2><span class="ac">LIBER V</span></h2>
<p class="noindent">1. (1) Accipe sacrificium confessionum mearum de manu linguae meae (quam formasti et excitasti, ut confiteatur nomini tuo), et sana omnia ossa mea, et dicant, “domine, quis similis tibi?” neque enim docet te quid in se agatur qui tibi confitetur, quia oculum tuum non excludit cor clausum nec manum tuam repellit duritia hominum, sed solvis eam cum voles, aut miserans aut vindicans, et non est qui se abscondat a calore tuo. sed te laudet anima mea ut amet te, et confiteatur tibi miserationes tuas ut laudet te. non cessat nec tacet laudes tuas universa creatura tua, nec spiritus omnis per os conversum ad te, nec animalia nec corporalia per os considerantium ea, ut exsurgat in te a lassitudine anima nostra, innitens eis quae fecisti et transiens ad te, qui fecisti haec mirabiliter. et ibi refectio et vera fortitudo.</p>
<p>2. (2) Eant et fugiant a te inquieti iniqui. et tu vides eos 




</p></section><notes></notes></section>