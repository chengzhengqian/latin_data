<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
in rebus non vanis disci possunt, et ea via tuta est in qua pueri ambularent.</p>
<p>16. (25) Sed vae tibi, flumen moris humani! quis resistet tibi? quamdiu non siccaberis? quousque volves Evae filios in mare magnum et formidulosum, quod vix transeunt qui lignum conscenderint? nonne ego in te legi et tonantem Iovem et adulterantem? et utique non posset haec duo, sed actum est ut haberet auctoritatem ad imitandum verum adulterium lenocinante falso tonitru. quis autem paenulatorum magistrorum audit aure sobria ex eodem pulvere hominem clamantem et dicentem: “fingebat haec Homerus et humana ad deos transferebat: divina mallem ad nos”? sed verius dicitur quod fingebat haec quidem ille, sed hominibus flagitiosis divina tribuendo, ne flagitia flagitia putarentur et ut, quisquis ea fecisset, non homines perditos sed caelestes deos videretur imitatus.</p>
<p>(26) Et tamen, o flumen tartareum, iactantur in te filii hominum cum mercedibus, ut haec discant, et magna res agitur cum hoc agitur publice in foro, in conspectu legum supra mercedem salaria decernentium, et saxa tua percutis et sonas dicens: “hinc verba discuntur, hinc adquiritur 







</p></section><notes></notes></section>