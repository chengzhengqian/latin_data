<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
sua ab eo cui nemo reddet, quod pro nobis non debens reddidit.</p>
<p>(37) Sit ergo in pace cum viro, ante quem nulli et post quem nulli nupta est, cui servivit fructum tibi afferens cum tolerantia, ut eum quoque lucraretur tibi. et inspira, domine meus, deus meus, inspira servis tuis, fratribus meis, filiis tuis, dominis meis, quibus et corde et voce et litteris servio, ut quotquot haec legerint, meminerint ad altare tuum Monnicae, famulae tuae, cum Patricio, quondam eius coniuge, per quorum carnem introduxisti me in hanc vitam,<a class="footnoteLink" href="#note_LCL027_66_44" id="target_note_LCL027_66_44"><sup>44</sup></a> quemadmodum nescio. meminerint cum affectu pio parentum meorum in hac luce transitoria, et fratrum meorum sub te patre in matre catholica, et civium meorum in aeterna Hierusalem, cui suspirat peregrinatio populi tui ab exitu usque ad reditum, ut quod a me illa poposcit extremum uberius ei praestetur in multorum orationibus per confessiones quam per orationes meas.<a class="footnoteLink" href="#note_LCL027_66_45" id="target_note_LCL027_66_45"><sup>45</sup></a></p>
</section><notes><section class="footnotes"><ul><li class="note" id="note_LCL027_66_44"><a class="footnoteCrossrefLink" href="#target_note_LCL027_66_44" title="Click to highlight in text"><sup class="lineRef">44</sup>hanc vitam <span class="italic">codd. edd.</span>: hac vita <span class="italic">S Knöll</span></a></li><script type="text/javascript">document.getElementById('note_LCL027_66_44').style.display = "none";</script><li class="note" id="note_LCL027_66_45"><a class="footnoteCrossrefLink" href="#target_note_LCL027_66_45" title="Click to highlight in text"><sup class="lineRef">45</sup>meas <span class="italic">S C D Knöll Skut. Ver.</span>: meas amen <span class="italic">G O</span></a></li><script type="text/javascript">document.getElementById('note_LCL027_66_45').style.display = "none";</script></ul></section></notes></section>