<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
quo moveri incipit donec desinat. et si non vidi ex quo coepit et perseverat moveri, ut non videam cum desinit, non valeo metiri, nisi forte ex quo videre incipio donec desinam. quod si diu video, tantummodo longum tempus esse renuntio, non autem quantum sit, quia et quantum cum dicimus, conlatione dicimus, velut: “tantum hoc, quantum illud” aut: “duplum hoc ad illud” et si quid aliud isto modo. si autem notare potuerimus locorum spatia, unde et quo veniat corpus quod movetur, vel partes eius, si tamquam in torno movetur, possumus dicere quantum sit temporis ex quo ab illo loco usque ad illum locum motus corporis vel partis eius effectus est. cum itaque aliud sit motus corporis, aliud quo metimur quamdiu sit, quis non sentiat quid horum potius tempus dicendum sit? nam si et varie corpus aliquando movetur, aliquando stat, non solum motum eius sed etiam statum tempore metimur et dicimus, “tantum stetit, quantum motum est” aut, “duplo vel triplo stetit ad id quod motum est” et si quid aliud nostra dimensio sive comprehenderit sive existimaverit, ut dici solet plus minus. non<a class="footnoteLink" href="#note_LCL027_240_13" id="target_note_LCL027_240_13"><sup>13</sup></a> ergo tempus corporis motus.</p>
<p>25. (32) Et confiteor tibi, domine, ignorare me adhuc quid sit tempus, et rursus confiteor tibi, domine, scire me in tempore ista dicere, et diu me iam loqui de tempore, 

</p></section><notes><section class="footnotes"><ul><li class="note" id="note_LCL027_240_13"><a class="footnoteCrossrefLink" href="#target_note_LCL027_240_13" title="Click to highlight in text"><sup class="lineRef">13</sup>non <span class="italic">S O</span><sup>1</sup><span class="italic"> Knöll Skut.</span>: non est <span class="italic">codd. Maur. Ver.</span></a></li><script type="text/javascript">document.getElementById('note_LCL027_240_13').style.display = "none";</script></ul></section></notes></section>