<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
 infinitum crederem, quamvis ex una, qua tibi moles mali opponebatur, cogerer finitum fateri, quam si ex omnibus partibus in corporis humani forma te opinarer finiri. et melius mihi videbar credere nullum malum te creasse (quod mihi nescienti non solum aliqua substantia sed etiam corporea videbatur, quia et mentem cogitare non noveram nisi eam subtile corpus esse, quod tamen per loci spatia diffunderetur) quam credere abs te esse qualem putabam naturam mali.</p>
<p>Ipsumque salvatorem nostrum, unigenitum tuum, tamquam de massa lucidissimae molis tuae porrectum ad nostram salutem ita putabam, ut aliud de illo non crederem nisi quod possem vanitate imaginari. talem itaque naturam eius nasci non posse de Maria virgine arbitrabar, nisi carni concerneretur. concerni autem et non inquinari non videbam, quod mihi tale figurabam. metuebam itaque credere in carne natum,<a class="footnoteLink" href="#note_LCL026_222_5" id="target_note_LCL026_222_5"><sup>5</sup></a> ne credere cogerer ex carne inquinatum. nunc spiritales tui blande et amanter ridebunt me, si has confessiones meas legerint, sed tamen talis eram.</p>
<p>11. (21) Deinde quae illi in scripturis tuis reprehenderant defendi posse non existimabam, sed aliquando sane cupiebam cum aliquo illorum librorum doctissimo conferre singula et experiri quid inde sentiret. iam enim Elpidii cuiusdam adversus eosdem manichaeos coram loquentis et disserentis sermones etiam apud Carthaginem 


</p></section><notes><section class="footnotes"><ul><li class="note" id="note_LCL026_222_5"><a class="footnoteCrossrefLink" href="#target_note_LCL026_222_5" title="Click to highlight in text"><sup class="lineRef">5</sup>in carne natum <span class="italic">codd.</span> <span class="italic">Maur. Skut. Ver.</span>: incarnatum <span class="italic">S Kn√∂ll</span></a></li><script type="text/javascript">document.getElementById('note_LCL026_222_5').style.display = "none";</script></ul></section></notes></section>