<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>(20) Ecce praesens tempus, quod solum inveniebamus longum appellandum, vix ad unius diei spatium contractum est. sed discutiamus etiam ipsum, quia nec unus dies totus est praesens. nocturnis enim et diurnis horis omnibus viginti quattuor expletur, quarum prima ceteras futuras habet, novissima praeteritas, aliqua vero interiectarum ante se praeteritas, post se futuras. et ipsa una hora fugitivis particulis agitur. quidquid eius avolavit, praeteritum est, quidquid ei restat, futurum. si quid intellegitur temporis, quod in nullas iam vel minutissimas momentorum partes dividi possit, id solum est quod praesens dicatur; quod tamen ita raptim a futuro in praeteritum transvolat, ut nulla morula extendatur. nam si extenditur, dividitur in praeteritum et futurum; praesens autem nullum habet spatium. ubi est ergo tempus quod longum dicamus? an futurum? non quidem dicimus, “longum est,” quia nondum est quod longum sit, sed dicimus, “longum erit.” quando igitur erit? si enim et tunc<a class="footnoteLink" href="#note_LCL027_222_8" id="target_note_LCL027_222_8"><sup>8</sup></a> adhuc futurum erit, non erit longum, quia quid sit longum nondum erit. si autem tunc erit longum, cum ex futuro quod nondum est esse iam coeperit et praesens factum erit, ut possit esse quod longum sit, iam superioribus vocibus clamat praesens tempus longum se esse non posse.</p>
</section><notes><section class="footnotes"><ul><li class="note" id="note_LCL027_222_8"><a class="footnoteCrossrefLink" href="#target_note_LCL027_222_8" title="Click to highlight in text"><sup class="lineRef">8</sup>et tunc <span class="italic">S C D Skut. Ver.</span>: tunc cum <span class="italic">G O</span>: et tunc cum <span class="italic">Maur.</span></a></li><script type="text/javascript">document.getElementById('note_LCL027_222_8').style.display = "none";</script></ul></section></notes></section>