<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
viverem, quia videlicet post lavacrum illud maior et periculosior in sordibus delictorum reatus foret. ita iam credebam et illa et omnis domus, nisi pater solus, qui tamen non evicit in me ius maternae pietatis, quominus in Christum crederem, sicut ille nondum crediderat. nam illa satagebat ut tu mihi pater esses, deus meus, potius quam ille, et in hoc adiuvabas eam, ut superaret virum, cui melior serviebat, quia et in hoc tibi utique id iubenti serviebat.</p>
<p>(18) Rogo te, deus meus: vellem scire, si tu etiam velles, quo consilio dilatus sum ne tunc baptizarer, utrum bono meo mihi quasi laxata sint lora peccandi. an non laxata sunt?<a class="footnoteLink" href="#note_LCL026_32_8" id="target_note_LCL026_32_8"><sup>8</sup></a> unde ergo etiam nunc de aliis atque aliis sonat undique in auribus nostris: “sine illum, faciat: nondum enim baptizatus est”? et tamen in salute corporis non dicimus: “sine vulneretur amplius: nondum enim sanatus est.” quanto ergo melius et cito sanarer et id ageretur mecum meorum meaque diligentia, ut recepta salus animae meae tuta esset tutela tua, qui dedisses eam. melius vero. sed quot et quanti fluctus impendere temptationum post pueritiam videbantur, noverat eos iam illa mater et terram per eos, unde postea formarer, quam ipsam iam effigiem committere volebat.</p>
</section><notes><section class="footnotes"><ul><li class="note" id="note_LCL026_32_8"><a class="footnoteCrossrefLink" href="#target_note_LCL026_32_8" title="Click to highlight in text"><sup class="lineRef">8</sup>(non laxata<span class="bold">) </span>sunt <span class="italic">codd. Maur. Ver.</span>: sint <span class="italic">S Knöll Skut.</span></a></li><script type="text/javascript">document.getElementById('note_LCL026_32_8').style.display = "none";</script></ul></section></notes></section>