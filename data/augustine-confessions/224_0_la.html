<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
eam, neque enim se ipsa fecerat aut educaverat se ipsam. tu creasti eam (nec pater nec mater sciebat qualis ex eis fieret) et erudivit eam in timore tuo virga Christi tui, regimen unici<a class="footnoteLink" href="#note_LCL027_34_25" id="target_note_LCL027_34_25"><sup>25</sup></a> tui, in domo fideli, bono membro ecclesiae tuae. nec tantam erga suam disciplinam diligentiam matris praedicabat quantam famulae cuiusdam decrepitae, quae patrem eius infantem portaverat, sicut dorso grandiuscularum puellarum parvuli portari solent. cuius rei gratia et propter senectam ac mores optimos in domo christiana satis a dominis honorabatur. unde etiam curam dominicarum filiarum commissam diligenter gerebat et erat in eis cohercendis, cum opus esset, sancta severitate vehemens atque in docendis sobria prudentia. nam eas, praeter illas horas quibus ad mensam parentum moderatissime alebantur, etiamsi exardescerent siti, nec aquam bibere sinebat, praecavens consuetudinem malam et addens verbum sanum: “modo aquam bibitis, quia in potestate vinum non habetis; cum autem ad maritos veneritis factae dominae apothecarum et cellariorum, aqua sordebit, sed mos potandi praevalebit.”</p>
<p>Hac ratione praecipiendi et auctoritate imperandi frenabat aviditatem tenerioris aetatis et ipsam puellarum sitim formabat ad honestum modum, ut iam nec<a class="footnoteLink" href="#note_LCL027_34_26" id="target_note_LCL027_34_26"><sup>26</sup></a> liberet quod non deceret.</p>
<p>(18) Et subrepserat tamen, sicut mihi filio famula tua narrabat, subrepserat ei vinulentia. nam cum de more 


</p></section><notes><section class="footnotes"><ul><li class="note" id="note_LCL027_34_25"><a class="footnoteCrossrefLink" href="#target_note_LCL027_34_25" title="Click to highlight in text"><sup class="lineRef">25</sup>unici <span class="italic">S O Knöll Skut. Ver.</span>: unici filii <span class="italic">codd. Maur.</span></a></li><script type="text/javascript">document.getElementById('note_LCL027_34_25').style.display = "none";</script><li class="note" id="note_LCL027_34_26"><a class="footnoteCrossrefLink" href="#target_note_LCL027_34_26" title="Click to highlight in text"><sup class="lineRef">26</sup>nec (liberet) <span class="italic">codd. Ver.</span>: non <span class="italic">S Knöll Skut.</span></a></li><script type="text/javascript">document.getElementById('note_LCL027_34_26').style.display = "none";</script></ul></section></notes></section>