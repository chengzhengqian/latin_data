<section class="div1 language" lang="la"><header><hgroup><h1>CONFESSIONS</h1></hgroup></header><section class="div2">
<p>Quid igitur agam, tu vera mea vita, deus meus? transibo et hanc vim meam quae memoria vocatur, transibo eam ut pertendam ad te, dulce lumen. quid dicis mihi? ecce ego ascendens per animum meum ad te, qui desuper mihi manes, transibo et istam vim meam quae memoria vocatur, volens te attingere unde attingi potes, et inhaerere tibi unde inhaereri tibi potest. habent enim memoriam et pecora et aves, alioquin non cubilia nidosve<a class="footnoteLink" href="#note_LCL027_114_13" id="target_note_LCL027_114_13"><sup>13</sup></a> repeterent, non alia multa quibus adsuescunt; neque enim et adsuescere valerent ullis rebus nisi per memoriam. transibo ergo et memoriam, ut attingam eum qui separavit me a quadrupedibus et a volatilibus caeli sapientiorem me fecit. transibo et memoriam, ut ubi<a class="footnoteLink" href="#note_LCL027_114_14" id="target_note_LCL027_114_14"><sup>14</sup></a> te inveniam, vere bone, secura suavitas, ut ubi te inveniam? si praeter memoriam meam te invenio, immemor tui sum. et quomodo iam inveniam te, si memor non sum tui?</p>
<p>18. (27) Perdiderat enim mulier dragmam et quaesivit eam cum lucerna et, nisi memor eius esset, non inveniret eam. cum enim esset inventa, unde sciret utrum ipsa esset, si memor eius non esset? multa memini me perdita quaesisse atque invenisse. inde istuc scio, quia, cum quaererem aliquid eorum et diceretur mihi, “num forte hoc est?” “num forte illud?,” tamdiu dicebam, “non est,” donec id 




</p></section><notes><section class="footnotes"><ul><li class="note" id="note_LCL027_114_13"><a class="footnoteCrossrefLink" href="#target_note_LCL027_114_13" title="Click to highlight in text"><sup class="lineRef">13</sup>nidosve <span class="italic">codd. edd.</span>: non nidosve <span class="italic">S</span>: non nidos suos <span class="italic">cj.</span> <span class="italic">Knöll</span></a></li><script type="text/javascript">document.getElementById('note_LCL027_114_13').style.display = "none";</script><li class="note" id="note_LCL027_114_14"><a class="footnoteCrossrefLink" href="#target_note_LCL027_114_14" title="Click to highlight in text"><sup class="lineRef">14</sup>ut ubi . . . ut ubi <span class="italic">O Knöll Skut. Ver.</span>: ut ibi . . . ut ibi <span class="italic">S G</span>: et ubi . . . et ubi <span class="italic">C D Maur.</span></a></li><script type="text/javascript">document.getElementById('note_LCL027_114_14').style.display = "none";</script></ul></section></notes></section>