<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
mihi dolor et labor, et viva erit vita mea tota plena te. nunc autem quoniam quem tu imples, sublevas eum, quoniam tui plenus non<a class="footnoteLink" href="#note_LCL027_136_21" id="target_note_LCL027_136_21"><sup>21</sup></a> sum, oneri mihi sum. contendunt laetitiae meae flendae cum laetandis maeroribus, et ex qua parte stet victoria nescio. contendunt maerores mei mali cum gaudiis bonis, et ex qua parte stet victoria nescio. ei mihi! domine, miserere mei! ei mihi! ecce vulnera mea non abscondo. medicus es, aeger sum; misericors es, miser sum. numquid non temptatio est vita humana super terram? quis velit molestias et difficultates? tolerari iubes ea, non amari. nemo quod tolerat amat, etsi tolerare amat. quamvis enim gaudeat se tolerare, mavult tamen non esse quod toleret. prospera in adversis desidero, adversa in prosperis timeo. quis inter haec medius locus, ubi non sit humana vita temptatio? vae prosperitatibus saeculi semel et iterum a timore adversitatis et a corruptione laetitiae! vae adversitatibus saeculi semel et iterum et tertio a desiderio prosperitatis, et quia ipsa adversitas dura est, et ne frangat tolerantiam! numquid non temptatio est vita humana super terram sine ullo interstitio?</p>
<p>29. (40) Et tota spes mea non nisi in magna valde<a class="footnoteLink" href="#note_LCL027_136_22" id="target_note_LCL027_136_22"><sup>22</sup></a> misericordia tua. da quod iubes et iube quod vis: imperas 






</p></section><notes><section class="footnotes"><ul><li class="note" id="note_LCL027_136_21"><a class="footnoteCrossrefLink" href="#target_note_LCL027_136_21" title="Click to highlight in text"><sup class="lineRef">21</sup>non <span class="italic">codd. edd.</span>: nondum<span class="italic"> S</span></a></li><script type="text/javascript">document.getElementById('note_LCL027_136_21').style.display = "none";</script><li class="note" id="note_LCL027_136_22"><a class="footnoteCrossrefLink" href="#target_note_LCL027_136_22" title="Click to highlight in text"><sup class="lineRef">22</sup>valde <span class="italic">codd. edd.</span>: <span class="italic">om. S</span></a></li><script type="text/javascript">document.getElementById('note_LCL027_136_22').style.display = "none";</script></ul></section></notes></section>