<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
tamen advertendo didici sine ullo metu atque cruciatu, inter etiam blandimenta nutricum et ioca adridentium et laetitias adludentium. didici vero illa sine poenali onere urgentium, cum me urgeret cor meum ad parienda concepta sua, †et qua†<a class="footnoteLink" href="#note_LCL026_42_10" id="target_note_LCL026_42_10"><sup>10</sup></a> non esset, nisi aliqua verba didicissem non a docentibus sed a loquentibus, in quorum et ego auribus parturiebam quidquid sentiebam. hinc satis elucet maiorem habere vim ad discenda ista liberam curiositatem quam meticulosam necessitatem. sed illius fluxum haec restringit legibus tuis, deus, legibus tuis a magistrorum ferulis usque ad temptationes martyrum, valentibus legibus tuis miscere salubres amaritudines revocantes nos ad te a iucunditate pestifera qua recessimus a te.</p>
<p>15. (24) Exaudi, domine, deprecationem meam, ne deficiat anima mea sub disciplina tua neque deficiam in confitendo tibi miserationes tuas, quibus eruisti me ab omnibus viis meis pessimis, ut dulcescas mihi super omnes seductiones quas sequebar, et amem te validissime, et amplexer manum tuam totis praecordiis meis, et eruas me ab omni temptatione usque in finem. ecce enim tu, domine, rex meus et deus meus, tibi serviat quidquid utile puer didici, tibi serviat quod loquor et scribo et lego et numero, quoniam cum vana discerem tu disciplinam dabas mihi, et in eis vanis peccata delectationum mearum dimisisti mihi. didici enim in eis multa verba utilia, sed et 



</p></section><notes><section class="footnotes"><ul><li class="note" id="note_LCL026_42_10"><a class="footnoteCrossrefLink" href="#target_note_LCL026_42_10" title="Click to highlight in text"><sup class="lineRef">10</sup>†et<span class="bold"> </span>qua† <span class="italic">Skut.</span>: et qua <span class="italic">S codd.</span> <span class="italic">Vega Pell. Ver.</span>: et quia <span class="italic">M</span><sup>2</sup><span class="italic"> O V</span>: quae <span class="italic">Maur.</span>: id quod <span class="italic">Knöll GM.</span></a></li><script type="text/javascript">document.getElementById('note_LCL026_42_10').style.display = "none";</script></ul></section></notes></section>