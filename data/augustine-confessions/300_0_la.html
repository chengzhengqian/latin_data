<section class="div1 language" lang="la"><header><hgroup><h1>CONFESSIONS</h1></hgroup></header><section class="div2"><p class="noindent">
mortem iustificatorum impiorum, quam cum illis voluit habere communem. hic demonstratus est antiquis sanctis, ut ita ipsi per fidem futurae passionis eius, sicut nos per fidem praeteritae, salvi fierent. in quantum enim homo, in tantum mediator, in quantum autem verbum, non medius, quia aequalis deo et deus apud deum et simul unus deus.</p>
<p>(69) Quomodo<a class="footnoteLink" href="#note_LCL027_186_40" id="target_note_LCL027_186_40"><sup>40</sup></a> nos amasti, pater bone, qui filio tuo unico non pepercisti, sed pro nobis impiis tradidisti eum! quomodo nos amasti, pro quibus ille, non rapinam arbitratus esse aequalis tibi, factus est subditus usque ad mortem crucis, unus ille in mortuis liber, potestatem habens ponendi animam suam et potestatem habens iterum sumendi eam, pro nobis tibi victor et victima, et ideo victor quia victima, pro nobis tibi sacerdos et sacrificium, et ideo sacerdos quia sacrificium, faciens tibi nos de servis filios de te nascendo, nobis serviendo. merito mihi spes valida in illo est, quod sanabis omnes languores meos per eum qui sedet ad dexteram tuam et te interpellat pro nobis; alioquin desperarem. multi enim et magni sunt idem languores, multi sunt et magni, sed amplior est medicina tua. potuimus putare verbum tuum remotum esse a coniunctione hominis et desperare de nobis, nisi caro fieret et habitaret in nobis.</p>
</section><notes><section class="footnotes"><ul><li class="note" id="note_LCL027_186_40"><a class="footnoteCrossrefLink" href="#target_note_LCL027_186_40" title="Click to highlight in text"><sup class="lineRef">40</sup>quomodo <span class="italic">codd. edd.</span>: in quantum <span class="italic">S</span></a></li><script type="text/javascript">document.getElementById('note_LCL027_186_40').style.display = "none";</script></ul></section></notes></section>