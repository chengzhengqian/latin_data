<section class="div1 language" lang="la"><header><hgroup><h1>Lives of the Caesars, VI</h1></hgroup></header><section class="div2">
<p>contendit. Ac ne cuius alterius hieronicarum memoria aut vestigium exstaret usquam, subverti et unco trahi abicique in latrinas omnium statuas et imagines imperavit.</p>
<span class="br"></span><span class="lineNumber">2</span><span class="br"></span>
<p>Aurigavit quoque plurifariam, Olympiis vero etiam decemiugem, quamvis id ipsum in rege Mithradate<a class="footnoteLink" href="#note_LCL038_120_23" id="target_note_LCL038_120_23"><sup>23</sup></a> carmine quodam suo reprehendisset; sed excussus curru ac rursus repositus, cum perdurare non posset, destitit ante decursum; neque eo setius coronatus est. Decedens deinde provinciam universam libertate donavit simulque iudices civitate Romana et pecunia grandi. Quae beneficia e medio stadio Isthmiorum die sua ipse voce pronuntiavit.</p>
</section>
<section class="div2">
<p>XXV. Reversus e Graecia Neapolim, quod in ea primum artem protulerat, albis equis introiit disiecta parte muri, ut mos hieronicarum est; simili modo Antium, inde Albanum, inde Romam; sed et Romam eo curru, quo Augustus olim triumphaverat, et in veste purpurea distinctaque stellis aureis chlamyde coronamque capite gerens Olympiacam, dextra manu Pythiam, praeeunte pompa ceterarum cum titulis, ubi et quos quo cantionum quove fabularum argumento vicisset; sequentibus currum ovantium ritu plausoribus, Augustianos militesque se triumphi eius clamitantibus.</p>
</section><notes><section class="footnotes"><ul><li class="note" id="note_LCL038_120_23"><a class="footnoteCrossrefLink" href="#target_note_LCL038_120_23" title="Click to highlight in text"><sup class="lineRef">23</sup>Mithradate, <span class="italic">M</span>; <span class="italic">the other mss. have</span> Mithridate <span class="italic">or</span> Mitridate.</a></li><script type="text/javascript">document.getElementById('note_LCL038_120_23').style.display = "none";</script><li class="note" id="note_LCL038_120_85"><a class="footnoteCrossrefLink" href="#target_note_LCL038_120_85" title="Click to highlight in text"><sup class="lineRef">85</sup>The Greek term <span class="italic">hieronices,</span> “victor in the sacred games,” indicates the religious nature of the festivals.</a></li><script type="text/javascript">document.getElementById('note_LCL038_120_85').style.display = "none";</script><li class="note" id="note_LCL038_120_86"><a class="footnoteCrossrefLink" href="#target_note_LCL038_120_86" title="Click to highlight in text"><sup class="lineRef">86</sup>That is, with local self-government, not with actual independence.</a></li><script type="text/javascript">document.getElementById('note_LCL038_120_86').style.display = "none";</script><li class="note" id="note_LCL038_120_87"><a class="footnoteCrossrefLink" href="#target_note_LCL038_120_87" title="Click to highlight in text"><sup class="lineRef">87</sup>See chap. xx. 3.</a></li><script type="text/javascript">document.getElementById('note_LCL038_120_87').style.display = "none";</script></ul></section></notes></section>