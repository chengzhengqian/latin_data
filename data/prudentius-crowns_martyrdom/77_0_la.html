<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">fabri deorum vel parentes numinum.</span><span class="linebreak"></span>
<span class="line indent3">qui si caminis institissent segnius,</span><span class="linebreak"></span>
<span class="line indent3"><span class="br"></span><span class="lineNumber">295</span><span class="br"></span>non esset ullus Iuppiter conflatilis.</span><span class="linebreak"></span>
<span class="line indent4">non erubescis, stulte, pago dedite,</span><span class="linebreak"></span>
<span class="line indent3">te tanta semper perdidisse obsonia</span><span class="linebreak"></span>
<span class="line indent3">quae dis ineptus obtulisti talibus,</span><span class="linebreak"></span>
<span class="line indent3">quos trulla, pelvis, cantharus, sartagines,</span><span class="linebreak"></span>
<span class="line indent3"><span class="br"></span><span class="lineNumber">300</span><span class="br"></span>fracta et liquata contulerunt vascula?</span><span class="linebreak"></span>
<span class="line indent4">ignosco fatuis haec tamen vulgaribus.</span><span class="linebreak"></span>
<span class="line indent3">quos lana terret discolora in stipite,</span><span class="linebreak"></span>
<span class="line indent3">quos saepe falsus circulator decipit,</span><span class="linebreak"></span>
<span class="line indent3">quibus omne sanctum est, quod pavendum rancidae</span><span class="linebreak"></span>
<span class="line indent3"><span class="br"></span><span class="lineNumber">305</span><span class="br"></span>edentularum cantilenae suaserint.</span><span class="linebreak"></span>
<span class="line indent4">vos eruditos miror et doctos viros,</span><span class="linebreak"></span>
<span class="line indent3">perpensa vitae quos gubernat regula,</span><span class="linebreak"></span>
<span class="line indent3">nescire vel divina vel mortalia</span><span class="linebreak"></span>
<span class="line indent3">quo iure constent, quanta maiestas regat</span><span class="linebreak"></span>
<span class="line indent3"><span class="br"></span><span class="lineNumber">310</span><span class="br"></span>quidquid creatum est, quae creavit omnia.</span><span class="linebreak"></span>
<span class="line indent4">Deus perennis, res inaestimabilis,</span><span class="linebreak"></span>
<span class="line indent3">non cogitando, non videndo clauditur,</span><span class="linebreak"></span>
<span class="line indent3">excedit omnem mentis humanae modum</span><span class="linebreak"></span>
<span class="line indent3">nec conprehendi visibus nostris valet,</span><span class="linebreak"></span>
<span class="line indent3"><span class="br"></span><span class="lineNumber">315</span><span class="br"></span>extraque et intus inplet ac superfluit.</span><span class="linebreak"></span>
<span class="line indent4">intemporalis, ante quam primus dies,</span><span class="linebreak"></span>
<span class="line indent3">esse et fuisse semper unus obtinet;</span><span class="linebreak"></span>
<span class="line indent3">lux ipse vera, veri et auctor luminis,</span><span class="linebreak"></span>
<span class="line indent3">cum lumen esset, lumen effudit suum:</span><span class="linebreak"></span>
<span class="line indent3"><span class="br"></span><span class="lineNumber">320</span><span class="br"></span>ex luce fulgor natus hic est Filius.</span><span class="linebreak"></span>
<span class="line indent4">vis una Patris, vis et una est Filii</span><span class="linebreak"></span>
<span class="line indent3">unusque ab uno lumine splendor satus</span><span class="linebreak"></span>
</p>
</section><notes></notes></section>