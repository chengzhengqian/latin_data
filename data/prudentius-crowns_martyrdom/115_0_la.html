<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">pastor oves alit ipse illic gelidi rigore fontis,</span><span class="linebreak"></span>
<span class="line indent4">videt sitire quas fluenta Christi.</span><span class="linebreak"></span>
<span class="line indent3"><span class="br"></span><span class="lineNumber">45</span><span class="br"></span>parte alia titulum Pauli via servat Ostiensis,</span><span class="linebreak"></span>
<span class="line indent4">qua stringit amnis caespitem sinistrum.</span><span class="linebreak"></span>
<span class="line indent3">regia pompa loci est; princeps bonus has sacravit arces</span><span class="linebreak"></span>
<span class="line indent4">lusitque magnis ambitum talentis.</span><span class="linebreak"></span>
<span class="line indent3">bratteolas trabibus sublevit, ut omnis aurulenta</span><span class="linebreak"></span>
<span class="line indent4"><span class="br"></span><span class="lineNumber">50</span><span class="br"></span>lux esset intus, ceu iubar sub ortu.</span><span class="linebreak"></span>
<span class="line indent3">subdidit et Parias fulvis laquearibus columnas,</span><span class="linebreak"></span>
<span class="line indent4">distinguit illic quas quaternus ordo.</span><span class="linebreak"></span>
<span class="line indent3">tum camiros hyalo insigni varie cucurrit arcus:</span><span class="linebreak"></span>
<span class="line indent4">sic prata vernis floribus renident.</span><span class="linebreak"></span>
<span class="line indent3"><span class="br"></span><span class="lineNumber">55</span><span class="br"></span>ecce duas fidei summo Patre conferente dotes,</span><span class="linebreak"></span>
<span class="line indent4">urbi colendas quas dedit togatae.</span><span class="linebreak"></span>
<span class="line indent3">aspice, per bifidas plebs Romula funditur plateas,</span><span class="linebreak"></span>
<span class="line indent4">lux in duobus fervet una festis.</span><span class="linebreak"></span>
<span class="line indent3">nos ad utrumque tamen gressu properemus incitato,</span><span class="linebreak"></span>
<span class="line indent4"><span class="br"></span><span class="lineNumber">60</span><span class="br"></span>et his et illis perfruamur hymnis.</span><span class="linebreak"></span>
<span class="line indent3">ibimus ulterius qua fert via pontis Hadriani,</span><span class="linebreak"></span>
<span class="line indent4">laevam deinde fluminis petemus.</span><span class="linebreak"></span>
<span class="line indent3">transtiberina prius solvit sacra pervigil sacerdos,</span><span class="linebreak"></span>
<span class="line indent4">mox huc recurrit duplicatque vota.</span><span class="linebreak"></span>
<span class="line indent3"><span class="br"></span><span class="lineNumber">65</span><span class="br"></span>haec didicisse sat est Romae tibi: tu domum reversus</span><span class="linebreak"></span>
<span class="line indent4">diem bifestum sic colas memento.‚Äù</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>