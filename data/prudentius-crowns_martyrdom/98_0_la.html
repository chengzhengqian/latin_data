<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">surdis fruendam reddere audientiam,</span><span class="linebreak"></span>
<span class="line indent3"><span class="br"></span><span class="lineNumber">955</span><span class="br"></span>donare caecis lucis insuetae diem.</span><span class="linebreak"></span>
<span class="line indent4">haec si quis amens fabulosa existimat,</span><span class="linebreak"></span>
<span class="line indent3">vel ipse tute si parum fidelia</span><span class="linebreak"></span>
<span class="line indent3">rebare pridem, vera cognoscas licet:</span><span class="linebreak"></span>
<span class="line indent3">habes loquentem, cuius amputaveras</span><span class="linebreak"></span>
<span class="line indent3"><span class="br"></span><span class="lineNumber">960</span><span class="br"></span>linguam: probatis cede iam miraculis.”</span><span class="linebreak"></span>
<span class="line indent4">horror stupentem persecutorem subit</span><span class="linebreak"></span>
<span class="line indent3">timorque et ira pectus in caliginem</span><span class="linebreak"></span>
<span class="line indent3">vertere; nescit vigilet anne somniet,</span><span class="linebreak"></span>
<span class="line indent3">miratur haerens quod sit ostenti genus.</span><span class="linebreak"></span>
<span class="line indent3"><span class="br"></span><span class="lineNumber">965</span><span class="br"></span>formido frangit, armat indignatio.</span><span class="linebreak"></span>
<span class="line indent4">nec vim domare mentis effrenae potest,</span><span class="linebreak"></span>
<span class="line indent3">nec quo furoris tela vertat invenit.</span><span class="linebreak"></span>
<span class="line indent3">postremo medicum saevus insontem iubet</span><span class="linebreak"></span>
<span class="line indent3">reum citari; nundinatum hunc arguit</span><span class="linebreak"></span>
<span class="line indent3"><span class="br"></span><span class="lineNumber">970</span><span class="br"></span>mercede certa pactus ut conluderet:</span><span class="linebreak"></span>
<span class="line indent4">aut ferrum in ore nil agens et inritum</span><span class="linebreak"></span>
<span class="line indent3">versasse frustra seu retunsis tactibus</span><span class="linebreak"></span>
<span class="line indent3">aut arte quadam vulnus inlatum breve,</span><span class="linebreak"></span>
<span class="line indent3">quod sauciata parte linguam laederet</span><span class="linebreak"></span>
<span class="line indent3"><span class="br"></span><span class="lineNumber">975</span><span class="br"></span>nervos nec omnes usquequaque abscideret.</span><span class="linebreak"></span>
<span class="line indent4">manere salvam vocis harmoniam probe</span><span class="linebreak"></span>
<span class="line indent3">non posse, inani concavo verba exprimi,</span><span class="linebreak"></span>
<span class="line indent3">quae concrepare ligula moderatrix facit.</span><span class="linebreak"></span>
<span class="line indent3">esto ut resultet spiritus vacuo specu,</span><span class="linebreak"></span>
<span class="line indent3"><span class="br"></span><span class="lineNumber">980</span><span class="br"></span>echo sed extat inde, non oratio.</span><span class="linebreak"></span>
<span class="line indent4">veris refutat medicus hanc calumniam:</span><span class="linebreak"></span>
<span class="line indent3">“scrutare vel tu nunc latebras faucium,</span><span class="linebreak"></span>
<span class="line indent3">intraque dentes curiosum pollicem</span><span class="linebreak"></span>
<span class="line indent3">circumfer, haustus vel patentes inspice,</span><span class="linebreak"></span>
<span class="line indent3"><span class="br"></span><span class="lineNumber">985</span><span class="br"></span>lateatne quidquam quod regat spiramina.</span><span class="linebreak"></span>
</p>
</section><notes></notes></section>