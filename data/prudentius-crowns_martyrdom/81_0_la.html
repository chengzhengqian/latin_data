<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">placanda nobis pro triumphis principis</span><span class="linebreak"></span>
<span class="line indent3">delubra, faustus ut secundet gloriam</span><span class="linebreak"></span>
<span class="line indent3">procinctus, utque subiugatis hostibus</span><span class="linebreak"></span>
<span class="line indent3"><span class="br"></span><span class="lineNumber">420</span><span class="br"></span>ductor quietum frenet orbem legibus.</span><span class="linebreak"></span>
<span class="line indent4">accingere ergo, quisquis es, nequissime,</span><span class="linebreak"></span>
<span class="line indent3">pro principali rite nobiscum deos</span><span class="linebreak"></span>
<span class="line indent3">orare vita vel, quod hostem publicum</span><span class="linebreak"></span>
<span class="line indent3">pati necesse est, solve poenam sanguine.</span><span class="linebreak"></span>
<span class="line indent3"><span class="br"></span><span class="lineNumber">425</span><span class="br"></span>sprevisse templa respuisse est principem.”</span><span class="linebreak"></span>
<span class="line indent4">tunc ille: “numquam pro salute et maximis</span><span class="linebreak"></span>
<span class="line indent3">fortissimisque principis cohortibus</span><span class="linebreak"></span>
<span class="line indent3">aliter precabor quam fidele ut militent</span><span class="linebreak"></span>
<span class="line indent3">Christique lymphis ut renascantur Patri,</span><span class="linebreak"></span>
<span class="line indent3"><span class="br"></span><span class="lineNumber">430</span><span class="br"></span>capiant et ipsum caelitus Paraclitum,</span><span class="linebreak"></span>
<span class="line indent4">ut idolorum respuant caliginem,</span><span class="linebreak"></span>
<span class="line indent3">cernant ut illud lumen aeternae spei</span><span class="linebreak"></span>
<span class="line indent3">non suculentis influens obtutibus</span><span class="linebreak"></span>
<span class="line indent3">nec corporales per fenestras emicans,</span><span class="linebreak"></span>
<span class="line indent3"><span class="br"></span><span class="lineNumber">435</span><span class="br"></span>puris sed intus quod relucet mentibus.</span><span class="linebreak"></span>
<span class="line indent4">pupilla carnis crassa crassum perspicit,</span><span class="linebreak"></span>
<span class="line indent3">et res caduca quod resolvendum est videt:</span><span class="linebreak"></span>
<span class="line indent3">liquidis videndis aptus est animae liquor;</span><span class="linebreak"></span>
<span class="line indent3">natura fervens sola ferventissimae</span><span class="linebreak"></span>
<span class="line indent3"><span class="br"></span><span class="lineNumber">440</span><span class="br"></span>divinitatis vim coruscantem capit.</span><span class="linebreak"></span>
<span class="line indent4">hoc opto lumen imperator noverit</span><span class="linebreak"></span>
<span class="line indent3">tuus meusque, si velit fieri meus;</span><span class="linebreak"></span>
<span class="line indent3">nam si resistit Christiano nomini,</span><span class="linebreak"></span>
<span class="line indent3">meus ille talis imperator non erit:</span><span class="linebreak"></span>
<span class="line indent3"><span class="br"></span><span class="lineNumber">445</span><span class="br"></span>scelus iubenti, crede, numquam serviam.”</span><span class="linebreak"></span>
<span class="line indent4">“statis, ministri?” clamitans iudex ait,</span><span class="linebreak"></span>
<span class="line indent3">“statis manusque continetis vindices?</span><span class="linebreak"></span>
<span class="line indent3">non rupta sulcis dissecatis viscera</span><span class="linebreak"></span>
</p>
</section><notes></notes></section>