<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">fraude pudicitiam perfringere, nil sacrum putare,</span><span class="linebreak"></span>
<span class="line indent3">saepe etiam magicum cantamen inire per sepulcra.</span><span class="linebreak"></span>
<span class="line indent3">quo geniale tori ius solveret aestuante nupta.</span><span class="linebreak"></span>
<span class="line indent3"><span class="br"></span><span class="lineNumber">25</span><span class="br"></span>luxuriae rabiem tantae cohibet repente Christus,</span><span class="linebreak"></span>
<span class="line indent3">discutit et tenebras de pectore, pellit et furorem.</span><span class="linebreak"></span>
<span class="line indent3">inplet amore sui, dat credere, dat pudere facti.</span><span class="linebreak"></span>
<span class="line indent3">iamque figura alia est quam quae fuit oris et nitoris:</span><span class="linebreak"></span>
<span class="line indent3">exuitur tenui vultus cute, transit in severam,</span><span class="linebreak"></span>
<span class="line indent3"><span class="br"></span><span class="lineNumber">30</span><span class="br"></span>deflua caesaries conpescitur ad breves capillos,</span><span class="linebreak"></span>
<span class="line indent3">ipse modesta loqui, spem quaerere, regulam tenere,</span><span class="linebreak"></span>
<span class="line indent3">vivere iustitia Christi, penetrare dogma nostrum.</span><span class="linebreak"></span>
<span class="line indent3">his igitur meritis dignissimus usque episcopale</span><span class="linebreak"></span>
<span class="line indent3">provehitur solium doctor, capit et sedile summum.</span><span class="linebreak"></span>
<span class="line indent3"><span class="br"></span><span class="lineNumber">35</span><span class="br"></span>Valerianus opum princeps erat atque Gallienus;</span><span class="linebreak"></span>
<span class="line indent3">constituere simul poenam capitis Deum fatenti.</span><span class="linebreak"></span>
<span class="line indent3">milia terrigenum spurcissima iusserant sacrari.</span><span class="linebreak"></span>
<span class="line indent3">contra animos populi doctor Cyprianus incitabat,</span><span class="linebreak"></span>
<span class="line indent3">ne quis ab egregiae virtutis honore discreparet,</span><span class="linebreak"></span>
<span class="line indent3"><span class="br"></span><span class="lineNumber">40</span><span class="br"></span>neu fidei pretium quis sumere degener timeret.</span><span class="linebreak"></span>
<span class="line indent3">esse levem cruciatum, si modo conferas futura,</span><span class="linebreak"></span>
<span class="line indent3">quae Deus ipse viris intermina fortibus spopondit;</span><span class="linebreak"></span>
<span class="line indent3">merce doloris emi spem luminis et diem perennem,</span><span class="linebreak"></span>
<span class="line indent3">omne malum volucri cum tempore transvolare cursim.</span><span class="linebreak"></span>
<span class="line indent3"><span class="br"></span><span class="lineNumber">45</span><span class="br"></span>nil grave, quod peragi finis facit et quiete donat.</span><span class="linebreak"></span>
<span class="line indent3">se fore principium pulchrae necis et ducem cruoris,</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>