<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">praecepta summi regia principis.”</span><span class="linebreak"></span>
<span class="line indent3">ut vidit Agnes stare trucem virum</span><span class="linebreak"></span>
<span class="line indent3">mucrone nudo, laetior haec ait:</span><span class="linebreak"></span>
<span class="line indent3">“exulto talis quod potius venit</span><span class="linebreak"></span>
<span class="line indent3"><span class="br"></span><span class="lineNumber">70</span><span class="br"></span>vesanus, atrox, turbidus armiger,</span><span class="linebreak"></span>
<span class="line indent3">quam si veniret languidus ac tener</span><span class="linebreak"></span>
<span class="line indent3">mollisque ephebus tinctus aromate,</span><span class="linebreak"></span>
<span class="line indent3">qui me pudoris funere perderet.</span><span class="linebreak"></span>
<span class="line indent3">hic, hic amator iam, fateor, placet:</span><span class="linebreak"></span>
<span class="line indent3"><span class="br"></span><span class="lineNumber">75</span><span class="br"></span>ibo inruentis gressibus obviam,</span><span class="linebreak"></span>
<span class="line indent3">nec demorabor vota calentia:</span><span class="linebreak"></span>
<span class="line indent3">ferrum in papillas omne recepero</span><span class="linebreak"></span>
<span class="line indent3">pectusque ad imum vim gladii traham.</span><span class="linebreak"></span>
<span class="line indent3">sic nupta Christo transiliam poli</span><span class="linebreak"></span>
<span class="line indent3"><span class="br"></span><span class="lineNumber">80</span><span class="br"></span>omnes tenebras aethere celsior.</span><span class="linebreak"></span>
<span class="line indent3">aeterne rector, divide ianuas</span><span class="linebreak"></span>
<span class="line indent3">caeli obseratas terrigenis prius,</span><span class="linebreak"></span>
<span class="line indent3">ac te sequentem, Christe, animam voca,</span><span class="linebreak"></span>
<span class="line indent3">cum virginalem, tum Patris hostiam.”</span><span class="linebreak"></span>
<span class="line indent3"><span class="br"></span><span class="lineNumber">85</span><span class="br"></span>sic fata Christum vertice cernuo</span><span class="linebreak"></span>
<span class="line indent3">supplex adorat, vulnus ut inminens</span><span class="linebreak"></span>
<span class="line indent3">cervix subiret prona paratius.</span><span class="linebreak"></span>
<span class="line indent3">ast ille tantam spem peragit manu,</span><span class="linebreak"></span>
<span class="line indent3">uno sub ictu nam caput amputat;</span><span class="linebreak"></span>
<span class="line indent3"><span class="br"></span><span class="lineNumber">90</span><span class="br"></span>sensum doloris mors cita praevenit.</span><span class="linebreak"></span>
<span class="line indent3">exutus inde spiritus emicat</span><span class="linebreak"></span>
<span class="line indent3">liberque in auras exilit. angeli</span><span class="linebreak"></span>
<span class="line indent3">saepsere euntem tramite candido.</span><span class="linebreak"></span>
<span class="line indent3">miratur orbem sub pedibus situm,</span><span class="linebreak"></span>
<span class="line indent3"><span class="br"></span><span class="lineNumber">95</span><span class="br"></span>spectat tenebras ardua subditas</span><span class="linebreak"></span>
<span class="line indent3">ridetque solis quod rota circuit,</span><span class="linebreak"></span>
<span class="line indent3">quod mundus omnis volvit et inplicat,</span><span class="linebreak"></span>
<span class="line indent3">rerum quod atro turbine vivitur,</span><span class="linebreak"></span>
<span class="line indent3">quod vana saecli mobilitas rapit:</span><span class="linebreak"></span>
</p>
</section><notes></notes></section>