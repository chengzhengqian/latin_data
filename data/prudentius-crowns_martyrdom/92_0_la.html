<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">clamabat illa: ‘patere; gemmis vestiet</span><span class="linebreak"></span>
<span class="line indent3"><span class="br"></span><span class="lineNumber">765</span><span class="br"></span>apicem hunc corona regio ex diademate.’</span><span class="linebreak"></span>
<span class="line indent4">linguam tyrannus amputari iusserat</span><span class="linebreak"></span>
<span class="line indent3">uni ex ephebis; mater aiebat: ‘satis</span><span class="linebreak"></span>
<span class="line indent3">iam parta nobis gloria est; pars optima</span><span class="linebreak"></span>
<span class="line indent3">Deo inmolatur ecce nostri corporis;</span><span class="linebreak"></span>
<span class="line indent3"><span class="br"></span><span class="lineNumber">770</span><span class="br"></span>digna est fidelis lingua quae sit hostia.</span><span class="linebreak"></span>
<span class="line indent4">interpres animi, enuntiatrix sensuum,</span><span class="linebreak"></span>
<span class="line indent3">cordis ministra, praeco operti pectoris,</span><span class="linebreak"></span>
<span class="line indent3">prima offeratur in sacramentum necis</span><span class="linebreak"></span>
<span class="line indent3">et sit redemptrix prima membrorum omnium;</span><span class="linebreak"></span>
<span class="line indent3"><span class="br"></span><span class="lineNumber">775</span><span class="br"></span>ducem dicatam mox sequentur cetera.’</span><span class="linebreak"></span>
<span class="line indent4">his Maccabeos incitans stimulis parens</span><span class="linebreak"></span>
<span class="line indent3">hostem subegit subiugatum septies,</span><span class="linebreak"></span>
<span class="line indent3">quot feta natis, tot triumphis inclyta;</span><span class="linebreak"></span>
<span class="line indent3">me partus unus ut feracem gloriae,</span><span class="linebreak"></span>
<span class="line indent3"><span class="br"></span><span class="lineNumber">780</span><span class="br"></span>mea vita, praestet, in tua est situm manu.</span><span class="linebreak"></span>
<span class="line indent4">per huius alvi fida conceptacula,</span><span class="linebreak"></span>
<span class="line indent3">per hospitalem mense bis quino larem,</span><span class="linebreak"></span>
<span class="line indent3">si dulce nostri pectoris nectar tibi,</span><span class="linebreak"></span>
<span class="line indent3">si molle gremium, grata si crepundia,</span><span class="linebreak"></span>
<span class="line indent3">persiste et horum munerum auctorem adsere.</span><span class="linebreak"></span>
<span class="line indent4"><span class="br"></span><span class="lineNumber">786</span><span class="br"></span>quanam arte nobis vivere intus coeperis,</span><span class="linebreak"></span>
<span class="line indent3">nihilumque et illud, unde corpus, nescio;</span><span class="linebreak"></span>
<span class="line indent3">novit animator solus et factor tui.</span><span class="linebreak"></span>
<span class="line indent3">inpendere ipsi, cuius ortus munere es;</span><span class="linebreak"></span>
<span class="line indent3"><span class="br"></span><span class="lineNumber">790</span><span class="br"></span>bene in datorem quod dedit refuderis.”</span><span class="linebreak"></span>
<span class="line indent4">talia canente matre iam laetus puer</span><span class="linebreak"></span>
<span class="line indent3">virgas strepentes et dolorem verberum</span><span class="linebreak"></span>
<span class="line indent3">ridebat. hic tum cognitor pronuntiat:</span><span class="linebreak"></span>
<span class="line indent3">“claudatur infans carcere et tanti mali</span><span class="linebreak"></span>
<span class="line indent3"><span class="br"></span><span class="lineNumber">795</span><span class="br"></span>Romanus auctor torqueatur acrius.”</span><span class="linebreak"></span>
</p>
</section><notes></notes></section>