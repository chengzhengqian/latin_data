<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent4">venies ad illud mox fluentum, si modo</span><span class="linebreak"></span>
<span class="line indent3">animo ac medullis solus ardor aestuet</span><span class="linebreak"></span>
<span class="line indent3">videre Christum, quod semel potum adfatim</span><span class="linebreak"></span>
<span class="line indent3">sic sedat omnem pectoris flagrantiam</span><span class="linebreak"></span>
<span class="line indent3"><span class="br"></span><span class="lineNumber">735</span><span class="br"></span>vita ut beata iam sitire nesciat.</span><span class="linebreak"></span>
<span class="line indent4">hic, hic bibendus, nate, nunc tibi est calix,</span><span class="linebreak"></span>
<span class="line indent3">mille in Bethleem quem biberunt parvuli:</span><span class="linebreak"></span>
<span class="line indent3">oblita lactis et papillarum inmemor</span><span class="linebreak"></span>
<span class="line indent3">aetas amaris, mox deinde dulcibus</span><span class="linebreak"></span>
<span class="line indent3"><span class="br"></span><span class="lineNumber">740</span><span class="br"></span>refecta poclis mella sumpsit sanguinis.</span><span class="linebreak"></span>
<span class="line indent4">exemplum ad istud nitere, o fortis puer,</span><span class="linebreak"></span>
<span class="line indent3">generosa prolis, matris et potentia.</span><span class="linebreak"></span>
<span class="line indent3">omnes capaces esse virtutum Pater</span><span class="linebreak"></span>
<span class="line indent3">mandavit annos, neminem excepit diem,</span><span class="linebreak"></span>
<span class="line indent3"><span class="br"></span><span class="lineNumber">745</span><span class="br"></span>ipsis triumphos adnuens vagitibus.</span><span class="linebreak"></span>
<span class="line indent4">scis, saepe dixi, cum docenti adluderes</span><span class="linebreak"></span>
<span class="line indent3">et garrulorum signa verborum dares,</span><span class="linebreak"></span>
<span class="line indent3">Isaac fuisse parvulum patri unicum,</span><span class="linebreak"></span>
<span class="line indent3">qui, cum inmolandus aram et ensem cerneret,</span><span class="linebreak"></span>
<span class="line indent3"><span class="br"></span><span class="lineNumber">750</span><span class="br"></span>ultro sacranti colla praebuerit seni.</span><span class="linebreak"></span>
<span class="line indent4">narravi et illud nobile ac memorabile</span><span class="linebreak"></span>
<span class="line indent3">certamen, una matre quod septem editi</span><span class="linebreak"></span>
<span class="line indent3">gessere pueri, sed tamen factis viri,</span><span class="linebreak"></span>
<span class="line indent3">hortante eadem matre in ancipiti exitu</span><span class="linebreak"></span>
<span class="line indent3"><span class="br"></span><span class="lineNumber">755</span><span class="br"></span>poenae et coronae sanguini ut ne parcerent.</span><span class="linebreak"></span>
<span class="line indent4">videbat ipsos apparatus funerum</span><span class="linebreak"></span>
<span class="line indent3">praesens suorum nec movebatur parens</span><span class="linebreak"></span>
<span class="line indent3">laetata quotiens aut olivo stridula</span><span class="linebreak"></span>
<span class="line indent3">sartago frixum torruisset puberem</span><span class="linebreak"></span>
<span class="line indent3"><span class="br"></span><span class="lineNumber">760</span><span class="br"></span>dira aut cremasset lamminarum inpressio.</span><span class="linebreak"></span>
<span class="line indent4">comam cutemque verticis revulserat</span><span class="linebreak"></span>
<span class="line indent3">a fronte tortor, nuda testa ut tegmine</span><span class="linebreak"></span>
<span class="line indent3">cervicem adusque dehonestaret caput;</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>