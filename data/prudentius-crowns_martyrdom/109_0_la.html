<section class="div1 language" lang="la"><header><hgroup><h1>Prudentius</h1></hgroup></header><section class="div2"><p class="lineGroup">
<span class="line indent3">docta manus virides imitando effingere dumos</span><span class="linebreak"></span>
<span class="line indent4"><span class="br"></span><span class="lineNumber">130</span><span class="br"></span>luserat e minio russeolam saniem.</span><span class="linebreak"></span>
<span class="line indent3">cernere erat ruptis conpagibus ordine nullo</span><span class="linebreak"></span>
<span class="line indent4">membra per incertos sparsa iacere situs.</span><span class="linebreak"></span>
<span class="line indent3">addiderat caros gressu lacrimisque sequentes,</span><span class="linebreak"></span>
<span class="line indent4">devia quo fractum semita monstrat iter.</span><span class="linebreak"></span>
<span class="line indent3"><span class="br"></span><span class="lineNumber">135</span><span class="br"></span>maerore attoniti atque oculis rimantibus ibant,</span><span class="linebreak"></span>
<span class="line indent4">inplebantque sinus visceribus laceris.</span><span class="linebreak"></span>
<span class="line indent3">ille caput niveum conplectitur ac reverendam</span><span class="linebreak"></span>
<span class="line indent4">canitiem molli confovet in gremio;</span><span class="linebreak"></span>
<span class="line indent3">hic umeros truncasque manus et bracchia et ulnas</span><span class="linebreak"></span>
<span class="line indent4"><span class="br"></span><span class="lineNumber">140</span><span class="br"></span>et genua et crurum fragmina nuda legit.</span><span class="linebreak"></span>
<span class="line indent3">palliolis etiam bibulae siccantur harenae,</span><span class="linebreak"></span>
<span class="line indent4">ne quis in infecto pulvere ros maneat.</span><span class="linebreak"></span>
<span class="line indent3">si quis et in sudibus recalenti aspergine sanguis</span><span class="linebreak"></span>
<span class="line indent4">insidet, hunc omnem spongia pressa rapit.</span><span class="linebreak"></span>
<span class="line indent3"><span class="br"></span><span class="lineNumber">145</span><span class="br"></span>nec iam densa sacro quidquam de corpore silva</span><span class="linebreak"></span>
<span class="line indent4">obtinet aut plenis fraudat ab exequiis.</span><span class="linebreak"></span>
<span class="line indent3">cumque recensetis constaret partibus ille</span><span class="linebreak"></span>
<span class="line indent4">corporis integri qui fuerat numerus,</span><span class="linebreak"></span>
<span class="line indent3">nec purgata aliquid deberent avia toto</span><span class="linebreak"></span>
<span class="line indent4"><span class="br"></span><span class="lineNumber">150</span><span class="br"></span>ex homine extersis frondibus et scopulis,</span><span class="linebreak"></span>
<span class="line indent3">metando eligitur tumulo locus: ostia linquunt,</span><span class="linebreak"></span>
<span class="line indent4">Roma placet, sanctos quae teneat cineres.</span><span class="linebreak"></span>
<span class="line indent3">haud procul extremo culta ad pomeria vallo</span><span class="linebreak"></span>
<span class="line indent4">mersa latebrosis crypta patet foveis:</span><span class="linebreak"></span>
<span class="line indent3"><span class="br"></span><span class="lineNumber">155</span><span class="br"></span>huius in occultum gradibus via prona reflexis</span><span class="linebreak"></span>
<span class="line indent4">ire per anfractus luce latente docet.</span><span class="linebreak"></span>
<span class="line indent3">primas namque fores summo tenus intrat hiatu</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>