<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent4">inridet hoc Asclepiades laetior,</span><span class="linebreak"></span>
<span class="line indent3">addit deinde: “numquid inclementius,</span><span class="linebreak"></span>
<span class="line indent3">sicut solebas, es paratus dicere?</span><span class="linebreak"></span>
<span class="line indent3">effare quidvis ac perora et dissere.</span><span class="linebreak"></span>
<span class="line indent3"><span class="br"></span><span class="lineNumber">925</span><span class="br"></span>permitto vocem libere ut exerceas.”</span><span class="linebreak"></span>
<span class="line indent4">Romanus alto corde suspirans diu</span><span class="linebreak"></span>
<span class="line indent3">gemitu querellam traxit et sic orsus est:</span><span class="linebreak"></span>
<span class="line indent3">“Christum loquenti lingua numquam defuit,</span><span class="linebreak"></span>
<span class="line indent3">nec verba quaeras quo regantur organo,</span><span class="linebreak"></span>
<span class="line indent3"><span class="br"></span><span class="lineNumber">930</span><span class="br"></span>cum praedicatur ipse verborum dator.</span><span class="linebreak"></span>
<span class="line indent4">qui fecit ut vis vocis expressa intimo</span><span class="linebreak"></span>
<span class="line indent3">pulmone et oris torta sub testudine</span><span class="linebreak"></span>
<span class="line indent3">nunc ex palato det repercussos sonos,</span><span class="linebreak"></span>
<span class="line indent3">nunc temperetur dentium de pectine,</span><span class="linebreak"></span>
<span class="line indent3"><span class="br"></span><span class="lineNumber">935</span><span class="br"></span>sitque his agendis lingua plectrum mobile,</span><span class="linebreak"></span>
<span class="line indent4">si mandet idem faucium sic fistulas</span><span class="linebreak"></span>
<span class="line indent3">spirare flatu concinentes consono</span><span class="linebreak"></span>
<span class="line indent3">ut verba in ipsis explicent meatibus.</span><span class="linebreak"></span>
<span class="line indent3">vel exitu oris cymbalis profarier</span><span class="linebreak"></span>
<span class="line indent3"><span class="br"></span><span class="lineNumber">940</span><span class="br"></span>nunc pressa parce labra, nunc hiantia,</span><span class="linebreak"></span>
<span class="line indent4">dubitasne verti posse naturae statum,</span><span class="linebreak"></span>
<span class="line indent3">cui facta forma est, qualis esset primitus?</span><span class="linebreak"></span>
<span class="line indent3">hanc nempe factor vertere, ut libet, potest</span><span class="linebreak"></span>
<span class="line indent3">positasque leges texere ac retexere,</span><span class="linebreak"></span>
<span class="line indent3"><span class="br"></span><span class="lineNumber">945</span><span class="br"></span>linguam loquella ne ministram postulet.</span><span class="linebreak"></span>
<span class="line indent4">vis scire nostri numinis potentiam?</span><span class="linebreak"></span>
<span class="line indent3">fluctus liquentis aequoris pressit pede:</span><span class="linebreak"></span>
<span class="line indent3">natura fluxa ac tenuis in solidum coit,</span><span class="linebreak"></span>
<span class="line indent3">quam dispar illis legibus quis condita est!</span><span class="linebreak"></span>
<span class="line indent3"><span class="br"></span><span class="lineNumber">950</span><span class="br"></span>solet natatus ferre, fert vestigia.</span><span class="linebreak"></span>
<span class="line indent4">habet usitatum munus hoc divinitas</span><span class="linebreak"></span>
<span class="line indent3">quae vera nobis colitur in Christo et Patre,</span><span class="linebreak"></span>
<span class="line indent3">mutis loquellam, percitum claudis gradum,</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>