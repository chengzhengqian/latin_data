<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">dissociata putrem laxent tabulata carinam</span><span class="linebreak"></span>
<span class="line indent4">conceptumque bibant undique naufragium.</span><span class="linebreak"></span>
<span class="line indent3"><span class="br"></span><span class="lineNumber">75</span><span class="br"></span>squamea caenoso praestabit ventre sepulcrum</span><span class="linebreak"></span>
<span class="line indent4">belua consumptis cruda cadaveribus.”</span><span class="linebreak"></span>
<span class="line indent3">haec persultanti celsum subito ante tribunal</span><span class="linebreak"></span>
<span class="line indent4">offertur senior nexibus inplicitus.</span><span class="linebreak"></span>
<span class="line indent3">stipati circum iuvenes clamore ferebant</span><span class="linebreak"></span>
<span class="line indent4"><span class="br"></span><span class="lineNumber">80</span><span class="br"></span>ipsum Christicolis esse caput populis:</span><span class="linebreak"></span>
<span class="line indent3">si foret extinctum propere caput, omnia vulgi</span><span class="linebreak"></span>
<span class="line indent4">pectora Romanis sponte sacranda deis.</span><span class="linebreak"></span>
<span class="line indent3">insolitum leti poscunt genus et nova poenae</span><span class="linebreak"></span>
<span class="line indent4">inventa, exemplo quo trepident alii.</span><span class="linebreak"></span>
<span class="line indent3"><span class="br"></span><span class="lineNumber">85</span><span class="br"></span>ille supinata residens cervice: “quis,” inquit,</span><span class="linebreak"></span>
<span class="line indent4">“dicitur?” adfirmant dicier Hippolytum.</span><span class="linebreak"></span>
<span class="line indent3">“ergo sit Hippolytus, quatiat turbetque iugales,</span><span class="linebreak"></span>
<span class="line indent4">intereatque feris dilaceratus equis.”</span><span class="linebreak"></span>
<span class="line indent3">vix haec ille, duo cogunt animalia freni</span><span class="linebreak"></span>
<span class="line indent4"><span class="br"></span><span class="lineNumber">90</span><span class="br"></span>ignara insueto subdere colla iugo,</span><span class="linebreak"></span>
<span class="line indent3">non stabulis blandive manu palpata magistri</span><span class="linebreak"></span>
<span class="line indent4">imperiumque equitis ante subacta pati,</span><span class="linebreak"></span>
<span class="line indent3">sed campestre vago nuper pecus e grege captum,</span><span class="linebreak"></span>
<span class="line indent4">quod pavor indomito corde ferinus agit.</span><span class="linebreak"></span>
<span class="line indent3"><span class="br"></span><span class="lineNumber">95</span><span class="br"></span>iamque reluctantes sociarant vincula bigas,</span><span class="linebreak"></span>
<span class="line indent4">oraque discordi foedere nexuerant.</span><span class="linebreak"></span>
<span class="line indent3">temonis vice funis inest, qui terga duorum</span><span class="linebreak"></span>
<span class="line indent4">dividit et medius tangit utrumque latus,</span><span class="linebreak"></span>
<span class="line indent3">deque iugo in longum se post vestigia retro</span><span class="linebreak"></span>
<span class="line indent4"><span class="br"></span><span class="lineNumber">100</span><span class="br"></span>protendens trahitur, transit et ima pedum.</span><span class="linebreak"></span>
</p></section><notes></notes></section>