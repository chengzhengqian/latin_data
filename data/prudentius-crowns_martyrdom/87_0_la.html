<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3"><span class="br"></span><span class="lineNumber">605</span><span class="br"></span>homo est peremptus et resurrexit Deus.</span><span class="linebreak"></span>
<span class="line indent4">congressa mors est membra gestanti Deo;</span><span class="linebreak"></span>
<span class="line indent3">dum nostra temptat, cessit inmortalibus.</span><span class="linebreak"></span>
<span class="line indent3">stultum putatis hoc, sophistae saeculi;</span><span class="linebreak"></span>
<span class="line indent3">sed stulta mundi summus elegit Pater,</span><span class="linebreak"></span>
<span class="line indent3"><span class="br"></span><span class="lineNumber">610</span><span class="br"></span>ut stultus esset saeculi prudens Dei.</span><span class="linebreak"></span>
<span class="line indent4">antiquitatem Romuli et Mavortiam</span><span class="linebreak"></span>
<span class="line indent3">lupam renarras, primum et omen vulturum.</span><span class="linebreak"></span>
<span class="line indent3">si res novellas respuis, nil tam recens:</span><span class="linebreak"></span>
<span class="line indent3">vix mille fastis inplet hanc aetatulam</span><span class="linebreak"></span>
<span class="line indent3"><span class="br"></span><span class="lineNumber">615</span><span class="br"></span>cursus dierum conditore ab augure.</span><span class="linebreak"></span>
<span class="line indent4">sescenta possum regna pridem condita</span><span class="linebreak"></span>
<span class="line indent3">proferre toto in orbe, si sit otium,</span><span class="linebreak"></span>
<span class="line indent3">multo ante clara quam capellam Gnosiam</span><span class="linebreak"></span>
<span class="line indent3">suxisse fertur Iuppiter, Martis pater.</span><span class="linebreak"></span>
<span class="line indent3"><span class="br"></span><span class="lineNumber">620</span><span class="br"></span>sed illa non sunt, haec et olim non erunt.</span><span class="linebreak"></span>
<span class="line indent4">crux ista Christi, quam novellam dicitis,</span><span class="linebreak"></span>
<span class="line indent3">nascente mundo factus ut primum est homo,</span><span class="linebreak"></span>
<span class="line indent3">expressa signis, expedita est litteris:</span><span class="linebreak"></span>
<span class="line indent3">adventus eius mille per miracula</span><span class="linebreak"></span>
<span class="line indent3"><span class="br"></span><span class="lineNumber">625</span><span class="br"></span>praenuntiatus ore vatum consono.</span><span class="linebreak"></span>
<span class="line indent4">reges, prophetae, iudicesque et principes</span><span class="linebreak"></span>
<span class="line indent3">virtute, bellis, cultibus, sacris, stilo</span><span class="linebreak"></span>
<span class="line indent3">non destiterunt pingere formam crucis.</span><span class="linebreak"></span>
<span class="line indent3">crux praenotata, crux adumbrata est prius,</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>