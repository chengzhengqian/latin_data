<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent4">quamquam forassem forte si puncto levi</span><span class="linebreak"></span>
<span class="line indent3">tenuive linguam contigissem vulnere,</span><span class="linebreak"></span>
<span class="line indent3">titubante plectro fatus esset debilis.</span><span class="linebreak"></span>
<span class="line indent3">nam cum magistra vocis in vitium cadit,</span><span class="linebreak"></span>
<span class="line indent3"><span class="br"></span><span class="lineNumber">990</span><span class="br"></span>usus necesse est et loquendi intercidat.</span><span class="linebreak"></span>
<span class="line indent4">fiat periclum, si placet, cuiusmodi</span><span class="linebreak"></span>
<span class="line indent3">edat querellam quadrupes lingua eruta,</span><span class="linebreak"></span>
<span class="line indent3">elinguis et quem porca grunnitum strepat;</span><span class="linebreak"></span>
<span class="line indent3">cui vox fragosa, clamor est inconditus,</span><span class="linebreak"></span>
<span class="line indent3"><span class="br"></span><span class="lineNumber">995</span><span class="br"></span>probabo mutam nil sonare stridulum.</span><span class="linebreak"></span>
<span class="line indent4">testor salutem principis me simplici</span><span class="linebreak"></span>
<span class="line indent3">functum secantis arte, iudex optime,</span><span class="linebreak"></span>
<span class="line indent3">servisse iussis absque fraude publicis.</span><span class="linebreak"></span>
<span class="line indent3">sciat hic quis illi verba suggillet deus:</span><span class="linebreak"></span>
<span class="line indent3"><span class="br"></span><span class="lineNumber">1000</span><span class="br"></span>ego unde mutus sit disertus nescio.”</span><span class="linebreak"></span>
<span class="line indent4">his sese Aristo purgat, at contra inpium</span><span class="linebreak"></span>
<span class="line indent3">nil haec latronem Christianorum movent;</span><span class="linebreak"></span>
<span class="line indent3">magis magisque fertur in vesaniam,</span><span class="linebreak"></span>
<span class="line indent3">quaerit alienus sanguis ille asperserit</span><span class="linebreak"></span>
<span class="line indent3"><span class="br"></span><span class="lineNumber">1005</span><span class="br"></span>virum, suone fluxerit de vulnere.</span><span class="linebreak"></span>
<span class="line indent4">respondit his Romanus: “eccum, praesto sum:</span><span class="linebreak"></span>
<span class="line indent3">meus iste sanguis verus est, non bubulus.</span><span class="linebreak"></span>
<span class="line indent3">agnoscis illum quem loquor, miserrime</span><span class="linebreak"></span>
<span class="line indent3">pagane, vestri sanguinem sacrum bovis,</span><span class="linebreak"></span>
<span class="line indent3"><span class="br"></span><span class="lineNumber">1010</span><span class="br"></span>cuius litata caede permadescitis?</span><span class="linebreak"></span>
<span class="line indent4">summus sacerdos nempe sub terram scrobe</span><span class="linebreak"></span>
<span class="line indent3">acta in profundum consecrandus mergitur,</span><span class="linebreak"></span>
<span class="line indent3">mire infulatus, festa vittis tempora</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>