<section class="div1 language" lang="la"><header><hgroup><h1>Prudentius</h1></hgroup></header><section class="div2"><p class="lineGroup">
<span class="line indent3">trudi in tenebras noxialis carceris;</span><span class="linebreak"></span>
<span class="line indent3">elidit illic fune collum martyris</span><span class="linebreak"></span>
<span class="line indent3">lictor nefandus. sic peracta est passio;</span><span class="linebreak"></span>
<span class="line indent3"><span class="br"></span><span class="lineNumber">1110</span><span class="br"></span>anima absoluta vinculis caelum petit.</span><span class="linebreak"></span>
<span class="line indent4">gesta intimasse cuncta fertur principi</span><span class="linebreak"></span>
<span class="line indent3">praefectus addens ordinem voluminum</span><span class="linebreak"></span>
<span class="line indent3">seriemque tantae digerens tragoediae:</span><span class="linebreak"></span>
<span class="line indent3">laetatus omne crimen in fasces refert</span><span class="linebreak"></span>
<span class="line indent3"><span class="br"></span><span class="lineNumber">1115</span><span class="br"></span>suum tyrannus chartulis vivacibus.</span><span class="linebreak"></span>
<span class="line indent4">illas sed aetas conficit diutina,</span><span class="linebreak"></span>
<span class="line indent3">fuligo fuscat, pulvis obducit situ,</span><span class="linebreak"></span>
<span class="line indent3">carpit senectus aut ruinis obruit:</span><span class="linebreak"></span>
<span class="line indent3">inscripta Christo pagina inmortalis est,</span><span class="linebreak"></span>
<span class="line indent3"><span class="br"></span><span class="lineNumber">1120</span><span class="br"></span>nec obsolescit ullus in caelis apex.</span><span class="linebreak"></span>
<span class="line indent4">excepit adstans angelus coram Deo</span><span class="linebreak"></span>
<span class="line indent3">et quae locutus martyr et quae pertulit,</span><span class="linebreak"></span>
<span class="line indent3">nec verba solum disserentis condidit,</span><span class="linebreak"></span>
<span class="line indent3">sed ipsa pingens vulnera expressit stilo</span><span class="linebreak"></span>
<span class="line indent3"><span class="br"></span><span class="lineNumber">1125</span><span class="br"></span>laterum, genarum pectorisque et faucium.</span><span class="linebreak"></span>
<span class="line indent4">omnis notata est sanguinis dimensio,</span><span class="linebreak"></span>
<span class="line indent3">ut quamque plagam sulcus exaraverit,</span><span class="linebreak"></span>
<span class="line indent3">altam, patentem, proximam, longam, brevem.</span><span class="linebreak"></span>
<span class="line indent3">quae vis doloris, quive segmenti modus;</span><span class="linebreak"></span>
<span class="line indent3"><span class="br"></span><span class="lineNumber">1130</span><span class="br"></span>guttam cruoris ille nullam perdidit.</span><span class="linebreak"></span>
<span class="line indent4">hic in regestis est liber caelestibus,</span><span class="linebreak"></span>
<span class="line indent3">monumenta servans laudis indelebilis,</span><span class="linebreak"></span>
<span class="line indent3">relegendus olim sempiterno iudici,</span><span class="linebreak"></span>
<span class="line indent3">libramine aequo qui malorum pondera</span><span class="linebreak"></span>
<span class="line indent3"><span class="br"></span><span class="lineNumber">1135</span><span class="br"></span>et praemiorum conparabit copias.</span><span class="linebreak"></span>
<span class="line indent4">vellem sinister inter haedorum greges,</span><span class="linebreak"></span>
<span class="line indent3">ut sum futurus, eminus dinoscerer</span><span class="linebreak"></span>
<span class="line indent3">atque hoc precante diceret rex optimus:</span><span class="linebreak"></span>
<span class="line indent3">“Romanus orat; transfer hunc haedum mihi;</span><span class="linebreak"></span>
<span class="line indent3"><span class="br"></span><span class="lineNumber">1140</span><span class="br"></span>sit dexter agnus, induatur vellere.”</span><span class="linebreak"></span>
</p>
</section><notes></notes></section>