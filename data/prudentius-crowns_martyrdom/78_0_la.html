<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">pleno refulsit claritatis numine.</span><span class="linebreak"></span>
<span class="line indent3">natura simplex pollet unius Dei,</span><span class="linebreak"></span>
<span class="line indent3"><span class="br"></span><span class="lineNumber">325</span><span class="br"></span>et quidquid usquam est una virtus condidit,</span><span class="linebreak"></span>
<span class="line indent4">caelum solumque, vim marini gurgitis,</span><span class="linebreak"></span>
<span class="line indent3">globos dierum noctiumque praesides,</span><span class="linebreak"></span>
<span class="line indent3">ventos, procellas, fulgura, imbres, nubila.</span><span class="linebreak"></span>
<span class="line indent3">septemtriones, Hesperos, aestus, nives.</span><span class="linebreak"></span>
<span class="line indent3"><span class="br"></span><span class="lineNumber">330</span><span class="br"></span>fontes, pruinas et metalla et flumina,</span><span class="linebreak"></span>
<span class="line indent4">praerupta, plana, montium convallia</span><span class="linebreak"></span>
<span class="line indent3">feras, volucres, reptiles, natatiles,</span><span class="linebreak"></span>
<span class="line indent3">iumenta, pecua, subiugales, beluas,</span><span class="linebreak"></span>
<span class="line indent3">flores, frutecta, germina, herbas, arbores.</span><span class="linebreak"></span>
<span class="line indent3"><span class="br"></span><span class="lineNumber">335</span><span class="br"></span>quae sunt odori, quaeque vernant esui.</span><span class="linebreak"></span>
<span class="line indent4">haec non labore et arte molitus Deus</span><span class="linebreak"></span>
<span class="line indent3">sed iussione, quam potestas protulit,</span><span class="linebreak"></span>
<span class="line indent3">mandavit esse; facta sunt quae non erant.</span><span class="linebreak"></span>
<span class="line indent3">Verbo creavit omniformem machinam;</span><span class="linebreak"></span>
<span class="line indent3"><span class="br"></span><span class="lineNumber">340</span><span class="br"></span>virtus paterna semper in Verbo fuit.</span><span class="linebreak"></span>
<span class="line indent4">cognostis ipsum: nunc colendi agnoscite</span><span class="linebreak"></span>
<span class="line indent3">ritum modumque, quale sit templi genus,</span><span class="linebreak"></span>
<span class="line indent3">quae dedicari sanxerit donaria,</span><span class="linebreak"></span>
<span class="line indent3">quae vota poscat, quos sacerdotes velit.</span><span class="linebreak"></span>
<span class="line indent3"><span class="br"></span><span class="lineNumber">345</span><span class="br"></span>quod mandet illic nectar inmolarier.</span><span class="linebreak"></span>
<span class="line indent4">aedem sibi ipse mente in hominis condidit</span><span class="linebreak"></span>
<span class="line indent3">vivam, serenam, sensualem, flabilem,</span><span class="linebreak"></span>
<span class="line indent3">solvi incapacem posse, nec destructilem,</span><span class="linebreak"></span>
<span class="line indent3">pulchram, venustam, praeminentem culmine,</span><span class="linebreak"></span>
<span class="line indent3"><span class="br"></span><span class="lineNumber">350</span><span class="br"></span>discriminatis inlitam coloribus.</span><span class="linebreak"></span>
<span class="line indent4">illic sacerdos stat sacrato in limine,</span><span class="linebreak"></span>
<span class="line indent3">foresque primas virgo custodit Fides</span><span class="linebreak"></span>
<span class="line indent3">innexa crines vinculis regalibus;</span><span class="linebreak"></span>
<span class="line indent3">poscit litari victimas Christo et Patri</span><span class="linebreak"></span>
<span class="line indent3"><span class="br"></span><span class="lineNumber">355</span><span class="br"></span>quas scit placere, candidatas, simplices:</span><span class="linebreak"></span>
<span class="line indent4">frontis pudorem. cordis innocentiam.</span><span class="linebreak"></span>
</p>
</section><notes></notes></section>