<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent3">reciprocatis administrat circulis,</span><span class="linebreak"></span>
<span class="line indent3"><span class="br"></span><span class="lineNumber">575</span><span class="br"></span>cuius recursu lux et annus ducitur,</span><span class="linebreak"></span>
<span class="line indent4">ignes parandos iam tibi tristis rogi,</span><span class="linebreak"></span>
<span class="line indent3">qui fine digno corpus istud devorent,</span><span class="linebreak"></span>
<span class="line indent3">quod perseverans tam resistit nequiter</span><span class="linebreak"></span>
<span class="line indent3">sacris vetustis, nec dolorum spiculis</span><span class="linebreak"></span>
<span class="line indent3"><span class="br"></span><span class="lineNumber">580</span><span class="br"></span>victum fatiscit, fitque poenis fortius.</span><span class="linebreak"></span>
<span class="line indent4">quis hunc rigorem pectori iniecit stupor?</span><span class="linebreak"></span>
<span class="line indent3">mens obstinata est, corpus omne obcalluit,</span><span class="linebreak"></span>
<span class="line indent3">tantus novelli dogmatis regnat furor:</span><span class="linebreak"></span>
<span class="line indent3">hic nempe vester Christus haud olim fuit,</span><span class="linebreak"></span>
<span class="line indent3"><span class="br"></span><span class="lineNumber">585</span><span class="br"></span>quem tu fateris ipse suffixum cruci.”</span><span class="linebreak"></span>
<span class="line indent4">“haec illa crux est omnium nostrum salus,”</span><span class="linebreak"></span>
<span class="line indent3">Romanus inquit: “hominis haec redemptio est.</span><span class="linebreak"></span>
<span class="line indent3">scio incapacem te sacramenti, inpie,</span><span class="linebreak"></span>
<span class="line indent3">non posse caecis sensibus mysterium</span><span class="linebreak"></span>
<span class="line indent3"><span class="br"></span><span class="lineNumber">590</span><span class="br"></span>haurire nostrum: nil diurnum nox capit.</span><span class="linebreak"></span>
<span class="line indent4">tamen in tenebris proferam claram facem.</span><span class="linebreak"></span>
<span class="line indent3">sanus videbit, lippus oculos obteget.</span><span class="linebreak"></span>
<span class="line indent3">‘removete lumen,’ dicet insanabilis;</span><span class="linebreak"></span>
<span class="line indent3">‘iniuriosa est nil videnti claritas.’</span><span class="linebreak"></span>
<span class="line indent3"><span class="br"></span><span class="lineNumber">595</span><span class="br"></span>audi, profane, quod gravatus oderis.</span><span class="linebreak"></span>
<span class="line indent4">regem perennem rex perennis protulit</span><span class="linebreak"></span>
<span class="line indent3">in se manentem nec minorem tempore,</span><span class="linebreak"></span>
<span class="line indent3">quia tempus illum non tenet; nam fons retro</span><span class="linebreak"></span>
<span class="line indent3">exordiorum est et dierum et temporum,</span><span class="linebreak"></span>
<span class="line indent3"><span class="br"></span><span class="lineNumber">600</span><span class="br"></span>ex Patre Christus: hoc Pater, quod Filius.</span><span class="linebreak"></span>
<span class="line indent4">hic se videndum praestitit mortalibus,</span><span class="linebreak"></span>
<span class="line indent3">mortale corpus sumpsit inmortalitas,</span><span class="linebreak"></span>
<span class="line indent3">ut, dum caducum portat aeternus Deus,</span><span class="linebreak"></span>
<span class="line indent3">transire nostrum posset ad caelestia:</span><span class="linebreak"></span>
</p>
</section><notes></notes></section>