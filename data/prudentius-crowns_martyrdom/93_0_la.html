<section class="div1 language" lang="la"><header><hgroup><h1>Prudentius</h1></hgroup></header><section class="div2">
<p class="lineGroup">
<span class="line indent4">illum recentes per cicatricum vias</span><span class="linebreak"></span>
<span class="line indent3">denuo exarabant, quaque acutum traxerant</span><span class="linebreak"></span>
<span class="line indent3">paulo ante ferrum, mox recrudescentibus</span><span class="linebreak"></span>
<span class="line indent3">plagis apertas persequebantur notas,</span><span class="linebreak"></span>
<span class="line indent3"><span class="br"></span><span class="lineNumber">800</span><span class="br"></span>quos iam superbus victor ignavos vocat.</span><span class="linebreak"></span>
<span class="line indent4">“o non virile robur, o molles manus!</span><span class="linebreak"></span>
<span class="line indent3">unam labantis dissipare tam diu</span><span class="linebreak"></span>
<span class="line indent3">vos non potesse fabricam corpusculi!</span><span class="linebreak"></span>
<span class="line indent3">vix iam cohaeret, nec tamen penitus cadit.</span><span class="linebreak"></span>
<span class="line indent3"><span class="br"></span><span class="lineNumber">805</span><span class="br"></span>vincens lacertos dexterarum inertium.</span><span class="linebreak"></span>
<span class="line indent4">citius cadaver dentibus carpunt canes</span><span class="linebreak"></span>
<span class="line indent3">longeque morsus vulturum efficacior</span><span class="linebreak"></span>
<span class="line indent3">ad devorandas carnis offas mortuae.</span><span class="linebreak"></span>
<span class="line indent3">languetis inbelli fame ac fatiscitis,</span><span class="linebreak"></span>
<span class="line indent3"><span class="br"></span><span class="lineNumber">810</span><span class="br"></span>gula est ferina, sed socors edacitas.”</span><span class="linebreak"></span>
<span class="line indent4">exarsit istis turbida ira iudicis</span><span class="linebreak"></span>
<span class="line indent3">seque in supremam concitat sententiam:</span><span class="linebreak"></span>
<span class="line indent3">“si te morarum paenitet, finem citum</span><span class="linebreak"></span>
<span class="line indent3">subeas licebit: ignibus vorabere</span><span class="linebreak"></span>
<span class="line indent3"><span class="br"></span><span class="lineNumber">815</span><span class="br"></span>damnatus et favilla iam tenuis fies.”</span><span class="linebreak"></span>
<span class="line indent4">abiens at ille, cum foro abriperent virum</span><span class="linebreak"></span>
<span class="line indent3">truces ministri, pone respectans ait:</span><span class="linebreak"></span>
<span class="line indent3">“appello ab ista, perfide, ad Christum meum</span><span class="linebreak"></span>
<span class="line indent3">crudelitate, non metu mortis tremens,</span><span class="linebreak"></span>
<span class="line indent3"><span class="br"></span><span class="lineNumber">820</span><span class="br"></span>sed ut probetur esse nil quod iudicas.”</span><span class="linebreak"></span>
<span class="line indent4">“quid differo,” inquit ille, “utrosque perdere,</span><span class="linebreak"></span>
<span class="line indent3">puerum ac magistrum, conplices sectae inpiae?</span><span class="linebreak"></span>
<span class="line indent3">gladius recidat vile vix hominis caput</span><span class="linebreak"></span>
<span class="line indent3">infantis, istum flamma vindex concremet.</span><span class="linebreak"></span>
<span class="line indent3"><span class="br"></span><span class="lineNumber">825</span><span class="br"></span>sit his sub uno fine dispar exitus.”</span><span class="linebreak"></span>
<span class="line indent4">perventum ad ipsum caedis inplendae locum.</span><span class="linebreak"></span>
<span class="line indent3">natum gerebat mater amplexu et sinu,</span><span class="linebreak"></span>
</p>
</section><notes></notes></section>