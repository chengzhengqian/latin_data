<section class="div1 language" lang="la"><header><hgroup><h1>Lives of the Caesars, II</h1></hgroup></header><section class="div2"><p class="noindent">
singularis, quem Syracusas et technyphion<a class="footnoteLink" href="#note_LCL031_260_68" id="target_note_LCL031_260_68"><sup>68</sup></a> vocabat; huc transibat aut in alicuius libertorum suburbanum; aeger autem in domo Maecenatis cubabat. Ex secessibus praecipue frequentavit maritima insulasque Campaniae aut proxima urbi oppida, Lanuvium, Praeneste, Tibur, ubi etiam in <span class="br"></span><span class="lineNumber">3</span><span class="br"></span> porticibus Herculis templi persaepe ius dixit. Ampla et operosa praetoria gravabatur. Et neptis quidem suae Iuliae, profuse ab ea exstructa, etiam diruit ad solum, sua vero quamvis modica non tam statuarum tabularumque pictarum ornatu quam xystis et nemoribus excoluit rebusque vetustate ac raritate notabilibus, qualia sunt Capreis immanium beluarum ferarumque membra praegrandia, quae dicuntur gigantum ossa, et arma heroum.</p>
</section>
<section class="div2">
<p>LXXIII. Instrumenti eius et supellectilis parsimonia apparet etiam nunc residuis lectis atque mensis, quorum<a class="footnoteLink" href="#note_LCL031_260_69" id="target_note_LCL031_260_69"><sup>69</sup></a> pleraque vix privatae elegantiae sint. Ne toro quidem cubuisse aiunt nisi humili et modice instrato. Veste non temere alia quam domestica usus est, ab sorore et uxore et filia neptibusque confecta; togis neque restrictis neque fusis, clavo nec lato nec angusto, calciamentis altiusculis, ut procerior quam erat videretur. Et forensia autem et calceos numquam non intra cubiculum habuit ad subitos repentinosque casus parata.</p>
</section><notes><section class="footnotes"><ul><li class="note" id="note_LCL031_260_68"><a class="footnoteCrossrefLink" href="#target_note_LCL031_260_68" title="Click to highlight in text"><sup class="lineRef">68</sup>technyphion <span class="italic">(τεχνύϕιον), Bentley</span>; tegnophion, Ω.</a></li><script type="text/javascript">document.getElementById('note_LCL031_260_68').style.display = "none";</script><li class="note" id="note_LCL031_260_69"><a class="footnoteCrossrefLink" href="#target_note_LCL031_260_69" title="Click to highlight in text"><sup class="lineRef">69</sup>quorum, <span class="italic">Sabellicus</span>; quarum, Ω.</a></li><script type="text/javascript">document.getElementById('note_LCL031_260_69').style.display = "none";</script></ul></section></notes></section>