<section class="div1 language" lang="la"><header><hgroup><h1>Gai Valeri Catvlli Liber</h1></hgroup></header><section class="div2"><p class="lineGroup">
<span class="line">dicta nihil meminere, nihil periuria curant.</span><span class="linebreak"></span>
<span class="line">certe ego te in medio versantem turbine leti</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>eripui, et potius germanum amittere crevi,</span><span class="linebreak"></span>
<span class="line">quam tibi fallaci supremo in tempore dessem;</span><span class="linebreak"></span>
<span class="line">pro quo dilaceranda feris dabor alitibusque</span><span class="linebreak"></span>
<span class="line">praeda, neque iniacta tumulabor mortua terra.</span><span class="linebreak"></span>
<span class="line">quaenam te genuit sola sub rupe leaena?</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>quod mare conceptum spumantibus expuit undis,</span><span class="linebreak"></span>
<span class="line">quae Syrtis, quae Scylla rapax, quae vasta Charybdis,</span><span class="linebreak"></span>
<span class="line">talia qui reddis pro dulci praemia vita?</span><span class="linebreak"></span>
<span class="line">si tibi non cordi fuerant conubia nostra,</span><span class="linebreak"></span>
<span class="line">saeva quod horrebas prisci praecepta parentis,</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>attamen in vestras potuisti ducere sedes,</span><span class="linebreak"></span>
<span class="line">quae tibi iucundo famularer serva labore,</span><span class="linebreak"></span>
<span class="line">candida permulcens liquidis vestigia lymphis</span><span class="linebreak"></span>
<span class="line">purpureave tuum consternens veste cubile.</span><span class="linebreak"></span>
<span class="line indent2">Sed quid ego ignaris nequiquam conquerar auris,</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>externata malo, quae nullis sensibus auctae</span><span class="linebreak"></span>
<span class="line">nec missas audire queunt nec reddere voces?</span><span class="linebreak"></span>
<span class="line">ille autem prope iam mediis versatur in undis,</span><span class="linebreak"></span>
<span class="line">nec quisquam apparet vacua mortalis in alga.</span><span class="linebreak"></span>
<span class="line">sic nimis insultans extremo tempore saeva</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>fors etiam nostris invidit questibus auris.</span><span class="linebreak"></span>
<span class="line indent2">Iuppiter omnipotens, utinam ne tempore primo</span><span class="linebreak"></span>
<span class="line">Cnosia Cecropiae tetigissent litora puppes,</span><span class="linebreak"></span>
<span class="line">indomito nec dira ferens stipendia tauro</span><span class="linebreak"></span>
<span class="line">perfidus in Creta religasset navita funem,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>nec malus hic celans dulci crudelia forma</span><span class="linebreak"></span>
<span class="line">consilia in nostris requiesset sedibus hospes!</span><span class="linebreak"></span>
<span class="line">nam quo me referam? quali spe perdita nitor?</span><span class="linebreak"></span>
</p></section><notes></notes></section>