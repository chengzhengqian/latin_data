<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line indent1">Accipe laudatos, iuvenis Phoebeie, crines</span><span class="linebreak"></span>
<span class="line">quos tibi Caesareus donat puer, accipe laetus</span><span class="linebreak"></span>
<span class="line">intonsoque ostende patri. sine dulce nitentes</span><span class="linebreak"></span>
<span class="line">comparet atque diu fratris putet esse Lyaei.</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>forsan et ipse comae numquam labentis honorem</span><span class="linebreak"></span>
<span class="line">praemetet atque alio clusum tibi ponet in auro.</span><span class="linebreak"></span>
<span class="line indent1">Pergame, pinifera multum felicior Ida,</span><span class="linebreak"></span>
<span class="line">illa licet sacrae placeat sibi nube rapinae</span><span class="linebreak"></span>
<span class="line">(nempe dedit superis illum quem turbida semper</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Iuno videt refugitque manum nectarque recusat),</span><span class="linebreak"></span>
<span class="line">at tu grata deis pulchroque insignis alumno</span><span class="linebreak"></span>
<span class="line">misisti Latio placida quem fronte ministrum</span><span class="linebreak"></span>
<span class="line">Iuppiter Ausonius pariter Romanaque Iuno</span><span class="linebreak"></span>
<span class="line">aspiciunt et uterque probant, nec tanta potenti</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>terrarum domino divum sine mente voluptas.</span><span class="linebreak"></span>
<span class="line indent1">Dicitur Idalios Erycis de vertice lucos</span><span class="linebreak"></span>
<span class="line">dum petit et molles agitat Venus aurea cycnos</span><span class="linebreak"></span>
<span class="line">Pergameas intrasse domos, ubi maximus aegris</span><span class="linebreak"></span>
<span class="line">auxiliator adest et festinantia sistens</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Fata salutifero mitis deus incubat angui.</span><span class="linebreak"></span>
<span class="line">hic puerum egregiae praeclarum sidere formae</span><span class="linebreak"></span>
<span class="line">ipsius ante dei ludentem conspicit aras.</span><span class="linebreak"></span>
<span class="line">ac primum subita paulum decepta figura</span><span class="linebreak"></span>
<span class="line">natorum de plebe putat; sed non erat illi</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>arcus et ex umeris nullae fulgentibus umbrae.</span><span class="linebreak"></span>
<span class="line">miratur puerile decus, vultumque comasque</span><span class="linebreak"></span>
<span class="line">aspiciens “tune Ausonias” ait “ibis ad arces</span><span class="linebreak"></span>
<span class="line">neglectus Veneri? tu sordida tecta iugumque</span><span class="linebreak"></span>
<span class="line">servitii vulgare feres? procul absit. ego isti</span><span class="linebreak"></span>
</p>
</section><notes></notes></section>