<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">nec prohibet meminisse tui, sed pectora blandus</span><span class="linebreak"></span>
<span class="line">miscet et alternum pueri partitur amorem.</span><span class="linebreak"></span>
<span class="line indent1">Hic finis rapto. quin tu iam vulnera sedas</span><span class="linebreak"></span>
<span class="line">et tollis mersum luctu caput? omnia functa</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>aut moritura vides. obeunt noctesque diesque</span><span class="linebreak"></span>
<span class="line">astraque, nec solidis prodest sua machina terris.</span><span class="linebreak"></span>
<span class="line">nam populus mortale genus, plebisque caducae</span><span class="linebreak"></span>
<span class="line">quis fleat interitus? hos bella, hos aequora poscunt,</span><span class="linebreak"></span>
<span class="line">his amor exitio, furor his et saeva cupido,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>ut sileam morbos; hos ora rigentia Brumae,</span><span class="linebreak"></span>
<span class="line">illos implacido letalis Sirius igni,</span><span class="linebreak"></span>
<span class="line">hos manet imbrifero pallens Autumnus hiatu.</span><span class="linebreak"></span>
<span class="line">quicquid init ortus, finem timet. ibimus omnes,</span><span class="linebreak"></span>
<span class="line">ibimus; immensis urnam quatit Aeacus umbris.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>Ast hic quem gemimus felix hominesque deosque</span><span class="linebreak"></span>
<span class="line">et dubios casus et caecae lubrica vitae</span><span class="linebreak"></span>
<span class="line">effugit, immunis Fatis. non ille rogavit,</span><span class="linebreak"></span>
<span class="line">non timuit meruitve mori. nos anxia plebes,</span><span class="linebreak"></span>
<span class="line">nos miseri, quibus unde dies suprema, quis aevi</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>exitus incertum, quibus instet fulmen ab astris,</span><span class="linebreak"></span>
<span class="line">quae nubes fatale sonet. nil flecteris istis?</span><span class="linebreak"></span>
<span class="line">sed flectere libens. ades huc emissus ab atro</span><span class="linebreak"></span>
<span class="line">limine, cui soli cuncta impetrare facultas,</span><span class="linebreak"></span>
<span class="line">Glaucia (nil sontes animas nec portitor arcet</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>nec durae comes ille serae): tu pectora mulce,</span><span class="linebreak"></span>
<span class="line">tu prohibe manare genas noctesque beatas</span><span class="linebreak"></span>
<span class="line">dulcibus alloquiis et vivis vultibus imple</span><span class="linebreak"></span>
<span class="line">et periisse nega, desolatamque sororem,</span><span class="linebreak"></span>
<span class="line">qui potes, et miseros perge insinuare parentes.</span><span class="linebreak"></span>
</p>
</section><notes></notes></section>