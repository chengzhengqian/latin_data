<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">teque nihil laesum viridi renovabo senecta</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>concedamque diu iuvenes spectare nepotes</span><span class="linebreak"></span>
<span class="line">donec et hic sponsae maturus et illa marito,</span><span class="linebreak"></span>
<span class="line">rursus et ex illis suboles nova grexque protervus</span><span class="linebreak"></span>
<span class="line">nunc umeris irreptet avi, nunc agmine blando</span><span class="linebreak"></span>
<span class="line">certatim placidae concurrat ad oscula Pollae.</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>nam templis numquam statuetur terminus aevi</span><span class="linebreak"></span>
<span class="line">dum me flammigeri portabit machina caeli.</span><span class="linebreak"></span>
<span class="line">nec mihi plus Nemee priscumque habitabitur Argos</span><span class="linebreak"></span>
<span class="line">nec Tiburna domus solisque cubilia Gades.‚Äù</span><span class="linebreak"></span>
<span class="line indent1">Sic ait, et tangens surgentem altaribus ignem</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>populeaque movens albentia tempora silva</span><span class="linebreak"></span>
<span class="line">et Styga et aetherii iuravit fulmina patris.</span><span class="linebreak"></span>
</p>
<h3>2</h3>
<span class="label"><span class="ac">PROPEMPTICON MAECIO CELERI</span></span>
<p class="lineGroup">
<span class="line">Di quibus audaces amor est servare carinas</span><span class="linebreak"></span>
<span class="line">saevaque ventosi mulcere pericula ponti,</span><span class="linebreak"></span>
<span class="line">sternite molle fretum placidumque advertite votis</span><span class="linebreak"></span>
<span class="line">concilium, et lenis non obstrepat unda precanti.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>Grande tuo rarumque damus, Neptune, profundo</span><span class="linebreak"></span>
<span class="line">depositum: iuvenis dubio committitur alto</span><span class="linebreak"></span>
<span class="line">Maecius atque animae partem super aequora nostrae</span><span class="linebreak"></span>
<span class="line">maiorem transferre parat. proferte benigna</span><span class="linebreak"></span>
<span class="line">sidera et antemnae gemino considite cornu,</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>Oebalii fratres. vobis pontusque polusque</span><span class="linebreak"></span>
<span class="line">luceat; Iliacae longe nimbosa sororis</span><span class="linebreak"></span>
<span class="line">astra fugate, precor, totoque excludite caelo.</span><span class="linebreak"></span>
</p>
</section><notes></notes></section>