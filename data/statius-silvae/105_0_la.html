<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">alter amor; nullis in te datur ire sagittis</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>(audiat infesto licet hoc Rhamnusia vultu),</span><span class="linebreak"></span>
<span class="line">non datur. etsi egomet patrio de litore raptus</span><span class="linebreak"></span>
<span class="line">quattuor emeritis per bella, per aequora lustris</span><span class="linebreak"></span>
<span class="line">errarem, tu mille procos intacta fugares,</span><span class="linebreak"></span>
<span class="line">non imperfectas commenta retexere telas</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>sed sine fraude palam, thalamosque armata negasses.</span><span class="linebreak"></span>
<span class="line">dic tamen, unde alia mihi fronte et nubila vultus?</span><span class="linebreak"></span>
<span class="line">anne quod Euboicos fessus remeare penates</span><span class="linebreak"></span>
<span class="line">auguror et patria senium componere terra?</span><span class="linebreak"></span>
<span class="line">cur hoc triste tibi? certe lascivia corde</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>nulla nec aut rabidi mulcent te proelia Circi</span><span class="linebreak"></span>
<span class="line">aut intrat sensus clamosi turba theatri,</span><span class="linebreak"></span>
<span class="line">sed probitas et opaca quies et sordida numquam</span><span class="linebreak"></span>
<span class="line">gaudia.</span><span class="linebreak"></span>
<span class="line indent1">Quas autem comitem te rapto per undas?</span><span class="linebreak"></span>
<span class="line">quamquam, etsi gelidas irem mansurus ad Arctos</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>vel super Hesperiae vada caligantia Thules</span><span class="linebreak"></span>
<span class="line">aut septemgemini caput impenetrabile Nili,</span><span class="linebreak"></span>
<span class="line">hortarere vias. etenim tua, nempe benigna</span><span class="linebreak"></span>
<span class="line">quam mihi sorte Venus iunctam florentibus annis</span><span class="linebreak"></span>
<span class="line">servat et in senium, tua, quae me vulnere primo</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>intactum thalamis et adhuc iuvenile vagantem</span><span class="linebreak"></span>
<span class="line">fixisti, tua frena libens docilisque recepi,</span><span class="linebreak"></span>
<span class="line">et semel insertas non mutaturus habenas</span><span class="linebreak"></span>
<span class="line">usque premo. tu me nitidis Albana ferentem</span><span class="linebreak"></span>
<span class="line">dona comis sanctoque indutum Caesaris auro</span><span class="linebreak"></span>
</p>
</section><notes></notes></section>