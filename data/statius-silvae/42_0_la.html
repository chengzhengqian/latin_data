<section class="div1 language" lang="la"><header><hgroup><h1>SILVAE</h1></hgroup></header><section class="div2"><p class="noindent noindent">
mansuetus, quem in amphitheatro prostratum frigidum erat sacratissimo imperatori ni statim traderem. ad Ursum quoque nostrum, <span class="br"></span><span class="lineNumber">20</span><span class="br"></span>iuvenem candidissimum et sine iactura desidiae doctissimum, scriptam de amisso puero consolationem super ea quae ipsi debeo huic libro libenter inserui, quia honorem eius tibi laturus accepto est. cludit volumen genethliacon Lucani, quod Polla Argentaria, rarissima uxorum, <span class="br"></span><span class="lineNumber">25</span><span class="br"></span>cum hunc diem forte †consuleremus†, imputari sibi voluit. ego non potui maiorem tanti auctoris habere reverentiam quam quod laudes eius dicturus hexametros meos timui.</p>
<p>Haec, qualiacumque sunt, Melior carissime, si tibi non displicuerint, a te publicum accipiant; si minus, ad me <span class="br"></span><span class="lineNumber">30</span><span class="br"></span>revertantur.</p>
<h3>1</h3>
<span class="label"><span class="ac">GLAUCIAS ATEDI MELIORIS DELICATUS</span></span>
<p class="lineGroup">
<span class="line">Quod tibi praerepti, Melior, solamen alumni</span><span class="linebreak"></span>
<span class="line">improbus ante rogos et adhuc vivente favilla</span><span class="linebreak"></span>
<span class="line">ordiar? abruptis etiamnunc flebile venis</span><span class="linebreak"></span>
<span class="line">vulnus hiat magnaeque patet via lubrica plagae.</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>cum iam egomet cantus et verba medentia saevus</span><span class="linebreak"></span>
<span class="line">confero, tu planctus lamentaque fortia mavis</span><span class="linebreak"></span>
<span class="line">odistique chelyn surdaque averteris aure.</span><span class="linebreak"></span>
</p>
</section><notes></notes></section>