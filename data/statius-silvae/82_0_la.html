<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">unda domi curas mulcere aestusque levare</span><span class="linebreak"></span>
<span class="line">sufficerent, notas Sirenum nomine rupes</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>facundique larem Polli non hospes habebam,</span><span class="linebreak"></span>
<span class="line">assidue moresque viri pacemque novosque</span><span class="linebreak"></span>
<span class="line">Pieridum flores intactaque carmina discens.</span><span class="linebreak"></span>
<span class="line">forte diem Triviae dum litore ducimus udo</span><span class="linebreak"></span>
<span class="line">angustasque fores assuetaque tecta gravati</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>frondibus et patula defendimus arbore soles,</span><span class="linebreak"></span>
<span class="line">delituit caelum et subitis lux candida cessit</span><span class="linebreak"></span>
<span class="line">nubibus ac tenuis graviore Favonius Austro</span><span class="linebreak"></span>
<span class="line">immaduit, qualem Libyae Saturnia nimbum</span><span class="linebreak"></span>
<span class="line">attulit, Iliaco dum dives Elissa marito</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>donatur testesque ululant per devia Nymphae.</span><span class="linebreak"></span>
<span class="line">diffugimus, festasque dapes redimitaque vina</span><span class="linebreak"></span>
<span class="line">abripiunt famuli; nec quo convivia migrent,</span><span class="linebreak"></span>
<span class="line">quamvis innumerae gaudentia rura superne</span><span class="linebreak"></span>
<span class="line">insedere domus et multo culmine dives</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>mons nitet; instantes sed proxima quaerere nimbi</span><span class="linebreak"></span>
<span class="line">suadebant laesique fides reditura sereni.</span><span class="linebreak"></span>
<span class="line">stabat dicta sacri tenuis casa nomine templi</span><span class="linebreak"></span>
<span class="line">et magnum Alciden humili lare parva premebat,</span><span class="linebreak"></span>
<span class="line">fluctivagos nautas scrutatoresque profundi</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>vix operire capax. huc omnis turba coimus,</span><span class="linebreak"></span>
<span class="line">huc epulae ditesque tori coetusque ministrum</span><span class="linebreak"></span>
<span class="line">stipantur nitidaeque cohors gratissima Pollae.</span><span class="linebreak"></span>
<span class="line">nec cepere fores angustaque deficit aedes.</span><span class="linebreak"></span>
<span class="line">erubuit risitque deus dilectaque Polli</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>corda subit blandisque virum complectitur ulnis.</span><span class="linebreak"></span>
</p>
</section><notes></notes></section>