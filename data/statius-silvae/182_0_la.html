<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">35</span><span class="br"></span>sic merui? sic me cantuque habituque nefastum</span><span class="linebreak"></span>
<span class="line">aspiciunt superi? pudeat Thebasque novumque</span><span class="linebreak"></span>
<span class="line">Aeaciden; nil iam placitum manabit ab ore.</span><span class="linebreak"></span>
<span class="line">ille ego qui quotiens blande matrumque patrumque</span><span class="linebreak"></span>
<span class="line">vulnera, qui viduos potui mulcere dolores,</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>ille ego lugentum mitis solator, acerbis</span><span class="linebreak"></span>
<span class="line">auditus tumulis et descendentibus umbris,</span><span class="linebreak"></span>
<span class="line">deficio medicasque manus fomentaque quaero</span><span class="linebreak"></span>
<span class="line">vulneribus subitura meis. nunc tempus, amici,</span><span class="linebreak"></span>
<span class="line">quorum ego manantes oculos et saucia tersi</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>pectora: reddite opem, saevas exsolvite grates.</span><span class="linebreak"></span>
<span class="line">nimirum cum vestra modis ego funera maestis</span><span class="linebreak"></span>
</p>
<p class="noindent">* * * * *</p>
<p class="lineGroup">
<span class="line">increpitans: “qui damna doles aliena, repone,</span><span class="linebreak"></span>
<span class="line">infelix, lacrimas et tristia carmina serva.”</span><span class="linebreak"></span>
<span class="line">verum erat. absumptae vires et copia fandi</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>nulla mihi dignumque nihil mens fulmine tanto</span><span class="linebreak"></span>
<span class="line">repperit. inferior vox omnis et omnia sordent</span><span class="linebreak"></span>
<span class="line">verba. ignosce, puer; tu me caligine mersum</span><span class="linebreak"></span>
<span class="line">obruis. a durus, viso si vulnere carae</span><span class="linebreak"></span>
<span class="line">coniugis invenit caneret quod Thracius Orpheus</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>dulce sibi, si busta Lini complexus Apollo</span><span class="linebreak"></span>
<span class="line">non tacuit. nimius fortasse avidusque doloris</span><span class="linebreak"></span>
<span class="line">dicor et in lacrimis iustum excessisse pudorem.</span><span class="linebreak"></span>
<span class="line">quisnam autem gemitus lamentaque nostra rep&lt;r&gt;endis?</span><span class="linebreak"></span>
<span class="line">o nimium felix, nimium crudelis et expers</span><span class="linebreak"></span>
</p>
</section><notes></notes></section>