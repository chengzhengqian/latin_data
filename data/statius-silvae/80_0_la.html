<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">Alcidae? sunt fata deum, sunt fata locorum.</span><span class="linebreak"></span>
<span class="line">o velox pietas! steriles hic nuper harenas</span><span class="linebreak"></span>
<span class="line">ac sparsum pelago montis latus hirtaque dumis</span><span class="linebreak"></span>
<span class="line">saxa nec ulla pati faciles vestigia terras</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>cernere erat. quaenam subito fortuna rigentes</span><span class="linebreak"></span>
<span class="line">ditavit scopulos? Tyrione haec moenia plectro</span><span class="linebreak"></span>
<span class="line">an Getica venere lyra? stupet ipse labores</span><span class="linebreak"></span>
<span class="line">annus et angusti bis seno limite menses</span><span class="linebreak"></span>
<span class="line">longaevum mirantur opus. deus attulit arces</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>erexitque suas atque obluctantia saxa</span><span class="linebreak"></span>
<span class="line">summovit nitens et magno pectore montem</span><span class="linebreak"></span>
<span class="line">reppulit; immitem credas iussisse novercam.</span><span class="linebreak"></span>
<span class="line indent1">Ergo age, seu patrios liber iam legibus Argos</span><span class="linebreak"></span>
<span class="line">incolis et mersum tumulis Eurysthea calcas,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>sive tui solium Iovis et virtute parata</span><span class="linebreak"></span>
<span class="line">astra tenes haustumque tibi succincta beati</span><span class="linebreak"></span>
<span class="line">nectaris excluso melior Phryge porrigit Hebe,</span><span class="linebreak"></span>
<span class="line">huc ades et genium templis nascentibus infer.</span><span class="linebreak"></span>
<span class="line">non te Lerna nocens nec pauperis arva Molorchi</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>nec formidatus Nemees ager antraque poscunt</span><span class="linebreak"></span>
<span class="line">Thracia nec Pharii polluta altaria regis,</span><span class="linebreak"></span>
<span class="line">sed felix simplexque domus fraudumque malarum</span><span class="linebreak"></span>
<span class="line">inscia et hospitibus superis dignissima sedes.</span><span class="linebreak"></span>
<span class="line">pone truces arcus agmenque immite pharetrae</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>et regum multo perfusum sanguine robur</span><span class="linebreak"></span>
<span class="line">instratumque umeris dimitte rigentibus hostem.</span><span class="linebreak"></span>
<span class="line">hic tibi Sidonio celsum pulvinar acantho</span><span class="linebreak"></span>
</p>
</section><notes></notes></section>