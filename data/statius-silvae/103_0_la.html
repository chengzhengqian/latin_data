<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">nectar et ingentem totiens contingere dextram</span><span class="linebreak"></span>
<span class="line">electus, quam nosse Getae, quam tangere Persae</span><span class="linebreak"></span>
<span class="line">Armeniique Indique petunt! o sidere dextro</span><span class="linebreak"></span>
<span class="line">edite, multa tibi divum indulgentia favit.</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>olim etiam, ne prima genas lanugo nitentes</span><span class="linebreak"></span>
<span class="line">carperet et pulchrae fuscaret gaudia formae,</span><span class="linebreak"></span>
<span class="line">ipse deus patriae celsam trans aequora liquit</span><span class="linebreak"></span>
<span class="line">Pergamon. haud ulli puerum mollire potestas</span><span class="linebreak"></span>
<span class="line">credita, sed tacita iuvenis Phoebeius arte</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>leniter haud ullo concussum vulnere c orpus</span><span class="linebreak"></span>
<span class="line">de sexu transire iubet. tamen anxia curis</span><span class="linebreak"></span>
<span class="line">mordetur puerique timet Cytherea dolores.</span><span class="linebreak"></span>
<span class="line">nondum pulchra ducis clementia coeperat ortu</span><span class="linebreak"></span>
<span class="line">intactos servare mares; nunc frangere sexum</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>atque hominem mutare nefas, gavisaque solos</span><span class="linebreak"></span>
<span class="line">quos genuit Natura videt, nec lege sinistra</span><span class="linebreak"></span>
<span class="line">ferre timent famulae natorum pondera matres.</span><span class="linebreak"></span>
<span class="line indent1">Tu quoque nunc iuvenis genitus si tardius esses</span><span class="linebreak"></span>
<span class="line">umbratusque genas et adultos fortior artus</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>non unum gaudens Phoebea ad limina munus</span><span class="linebreak"></span>
<span class="line">misisses. patrias nunc solus crinis ad oras</span><span class="linebreak"></span>
<span class="line">naviget. hunc multo Paphie saturabat amomo,</span><span class="linebreak"></span>
<span class="line">hunc bona tergemina pectebat Gratia dextra.</span><span class="linebreak"></span>
<span class="line">huic et purpurei cedet coma saucia Nisi</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>et quam Sperchio tumidus servabat Achilles.</span><span class="linebreak"></span>
<span class="line">ipsi, cum primum niveam praecerpere frontem</span><span class="linebreak"></span>
<span class="line">decretum est umerosque manu nudare nitentes,</span><span class="linebreak"></span>
<span class="line">accurrunt teneri Paphia cum matre volucres</span><span class="linebreak"></span>
<span class="line">expediuntque comas et Serica pectore ponunt</span><span class="linebreak"></span>
</p>
</section><notes></notes></section>