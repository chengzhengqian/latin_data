<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">Sarmaticasque hiemes Histrumque et pallida Rheni</span><span class="linebreak"></span>
<span class="line">frigora, tecum omnes animo durata per aestus,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>et, si castra darent, vellet gestare pharetras,</span><span class="linebreak"></span>
<span class="line">vellet Amazonia latus intercludere pelta,</span><span class="linebreak"></span>
<span class="line">dum te pulverea bellorum &lt;in&gt; nube videret</span><span class="linebreak"></span>
<span class="line">Caesarei prope fulmen equi divinaque tela</span><span class="linebreak"></span>
<span class="line">vibrantem et magnae sparsum sudoribus hastae.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>Hactenus alma chelys. tempus nunc ponere frondes,</span><span class="linebreak"></span>
<span class="line">Phoebe, tuas maestaque comam damnare cupresso.</span><span class="linebreak"></span>
<span class="line indent1">Quisnam impacata consanguinitate ligavit</span><span class="linebreak"></span>
<span class="line">Fortunam Invidiamque deas? quis iussit iniquas</span><span class="linebreak"></span>
<span class="line">aeternum bellare deus? nullamne notabit</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>illa domum torvo quam non haec lumine figat</span><span class="linebreak"></span>
<span class="line">protinus et saeva proturbet gaudia dextra?</span><span class="linebreak"></span>
<span class="line">florebant hilares inconcussique penates;</span><span class="linebreak"></span>
<span class="line">nil maestum. quid enim, quamvis infida levisque,</span><span class="linebreak"></span>
<span class="line">Caesare tam dextro posset Fortuna timeri?</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>invenere viam liventia Fata, piumque</span><span class="linebreak"></span>
<span class="line">intravit vis saeva larem. sic plena maligno</span><span class="linebreak"></span>
<span class="line">afflantur vineta Noto, sic alta senescit</span><span class="linebreak"></span>
<span class="line">imbre seges nimio, rapidae sic obvia puppi</span><span class="linebreak"></span>
<span class="line">invidet et velis obnubilat aura secundis.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>carpitur eximium Fato Priscilla decorem,</span><span class="linebreak"></span>
<span class="line">qualiter alta comam, silvarum gloria, pinus</span><span class="linebreak"></span>
<span class="line">seu Iovis igne malo seu iam radice soluta</span><span class="linebreak"></span>
<span class="line">deficit et nulli spoliata remurmurat aurae.</span><span class="linebreak"></span>
<span class="line">quid probitas aut casta fides, quid numina prosunt</span><span class="linebreak"></span>
</p>
</section><notes></notes></section>