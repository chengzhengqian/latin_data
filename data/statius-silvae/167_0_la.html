<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">15</span><span class="br"></span>nec digitis nec voce deae. dux ipsa silenti</span><span class="linebreak"></span>
<span class="line">fulta caput cithara, qualis post Orphea raptum</span><span class="linebreak"></span>
<span class="line">astitit, Hebre, tibi, cernens iam surda ferarum</span><span class="linebreak"></span>
<span class="line">agmina et immotos sublato carmine lucos.</span><span class="linebreak"></span>
<span class="line indent1">At tu, seu membris emissus in ardua tendens</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>fulgentesque plagas rerumque elementa recenses,</span><span class="linebreak"></span>
<span class="line">quis deus, unde ignes, quae ducat semita solem,</span><span class="linebreak"></span>
<span class="line">quae minuat Phoeben quaeque integrare latentem</span><span class="linebreak"></span>
<span class="line">causa queat, notique modos extendis Arati;</span><span class="linebreak"></span>
<span class="line">seu tu Lethaei secreto in gramine campi</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>concilia heroum iuxta manesque beatos</span><span class="linebreak"></span>
<span class="line">Maeonium Ascraeumque senem non segnior umbra</span><span class="linebreak"></span>
<span class="line">accolis alternumque sonas et carmina misces:</span><span class="linebreak"></span>
<span class="line">da vocem magno, pater, ingenium&lt;que&gt; dolori.</span><span class="linebreak"></span>
<span class="line">nam me ter relegens caelo terque ora retexens</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>luna videt residem nullaque Heliconide tristes</span><span class="linebreak"></span>
<span class="line">solantem curas. tuus ut mihi vultibus ignis</span><span class="linebreak"></span>
<span class="line">irrubuit cineremque oculis umentibus hausi,</span><span class="linebreak"></span>
<span class="line">vilis honos studiis. vix haec in munera solvo</span><span class="linebreak"></span>
<span class="line">primum animum tacitisque situm depellere chordis</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>nunc etiam labente manu nec lumine sicco</span><span class="linebreak"></span>
<span class="line">ordior acclinis tumulo quo molle quiescis</span><span class="linebreak"></span>
<span class="line">iugera nostra tenens, ubi post Aeneia fata</span><span class="linebreak"></span>
<span class="line">stellatus Latiis ingessit montibus Albam</span><span class="linebreak"></span>
<span class="line">Ascanius, Phrygio dum pingues sanguine campos</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>odit et infaustae regnum dotale novercae.</span><span class="linebreak"></span>
</p>
</section><notes></notes></section>