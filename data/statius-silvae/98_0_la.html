<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line indent1">Dextra bis octonis fluxerunt saecula lustris</span><span class="linebreak"></span>
<span class="line">atque aevi sine nube tenor. quam dives in usus</span><span class="linebreak"></span>
<span class="line">natorum totoque volens excedere censu</span><span class="linebreak"></span>
<span class="line">testis adhuc largi nitor indesuetus Etrusci,</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>cui tua non humiles dedit indulgentia mores,</span><span class="linebreak"></span>
<span class="line">hunc siquidem amplexu semper revocante tenebas</span><span class="linebreak"></span>
<span class="line">blandus et imperio numquam pater; huius honori</span><span class="linebreak"></span>
<span class="line">pronior ipse etiam gaudebat cedere frater.</span><span class="linebreak"></span>
<span class="line indent1">Quas tibi devoti iuvenes pro patre renato,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>summe ducum, grates aut quae pia vota rependant?</span><span class="linebreak"></span>
<span class="line">tu, seu tarda situ rebusque exhausta senectus</span><span class="linebreak"></span>
<span class="line">erravit, seu blanda diu Fortuna regressum</span><span class="linebreak"></span>
<span class="line">maluit, attonitum et venturi fulminis ictus</span><span class="linebreak"></span>
<span class="line">horrentem tonitru tantum lenique procella</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>contentus monuisse senem, cumque horrida supra</span><span class="linebreak"></span>
<span class="line">aequora curarum socius procul Itala rura</span><span class="linebreak"></span>
<span class="line">linqueret, hic molles Campani litoris oras</span><span class="linebreak"></span>
<span class="line">et Diomedeas concedere iussus in arces,</span><span class="linebreak"></span>
<span class="line">atque hospes, non exsul erat. nec longa moratus</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Romuleum reseras iterum, Germanice, limen</span><span class="linebreak"></span>
<span class="line">maerentemque foves inclinatosque penates</span><span class="linebreak"></span>
<span class="line">erigis. haud mirum, ductor placidissime, quando</span><span class="linebreak"></span>
<span class="line">haec est quae victis parcentia foedera Cattis</span><span class="linebreak"></span>
<span class="line">quaeque suum Dacis donat clementia montem,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>quae modo Marcomanos post horrida bella vagosque</span><span class="linebreak"></span>
<span class="line">Sauromatas Latio non est dignata triumpho.</span><span class="linebreak"></span>
</p>
</section><notes></notes></section>