<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p>Primus libellus sacrosanctum habet testem: sumendum enim erat “a Iove principium.” centum hos versus, quos in ecum maximum feci, indulgentissimo imperatori postero die quam dedicaverat opus, tradere ausus sum. “potuisti illud”–dicet aliquis–“et ante vidisse.” <span class="br"></span><span class="lineNumber">20</span><span class="br"></span>respondebis illi tu, Stella carissime, qui epithalamium tuum, quod mihi iniunxeras, scis biduo scriptum: audacter mehercules, sed ter centum tamen hexametros habet et fortasse tu pro collega mentieris. Manilius certe Vopiscus, vir eruditissimus <span class="br"></span><span class="lineNumber">25</span><span class="br"></span>et qui praecipue vindicat a situ litteras iam paene fugientes, solet ultro quoque nomine meo gloriari villam Tiburtinam suam descriptam a nobis uno die. sequitur libellus Rutilio Gallico convalescenti dedicatus, de quo nihil dico, ne videar defuncti testis occasione mentiri. nam Claudi <span class="br"></span><span class="lineNumber">30</span><span class="br"></span>Etrusci testimonium donandum est, qui balneolum a me suum intra moram cenae recepit. in fine sunt kalendae Decembres, quibus utique credetur: noctem enim illam felicissimam et voluptatibus publicis inexpertam * * *</p>
</section><notes></notes></section>