<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">claraque gaudentes plauserunt limina cycni.</span><span class="linebreak"></span>
<span class="line">digna dea est sedes, nitidis nec sordet ab astris.</span><span class="linebreak"></span>
<span class="line">hic Libycus Phrygiusque silex, hic dura Laconum</span><span class="linebreak"></span>
<span class="line">saxa virent, hic flexus onyx et concolor alto</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>vena mari, rupesque nitent quis purpura saepe</span><span class="linebreak"></span>
<span class="line">Oebalis et Tyrii moderator livet aëni.</span><span class="linebreak"></span>
<span class="line">pendent innumeris fastigia nixa columnis,</span><span class="linebreak"></span>
<span class="line">robora Dalmatico lucent sociata metallo.</span><span class="linebreak"></span>
<span class="line">excludunt radios silvis demissa vetustis</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>frigora, perspicui vivunt in marmore fontes.</span><span class="linebreak"></span>
<span class="line">nec servat Natura vices: hic Sirius alget,</span><span class="linebreak"></span>
<span class="line">bruma tepet, versumque domus sibi temperat annum.</span><span class="linebreak"></span>
<span class="line indent1">Exsultat visu tectisque potentis alumnae</span><span class="linebreak"></span>
<span class="line">non secus alma Venus quam si Paphon aequore ab alto</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>Idaliasque domos Erycinaque templa subiret.</span><span class="linebreak"></span>
<span class="line">tunc ipsam solo reclinem affata cubili:</span><span class="linebreak"></span>
<span class="line indent1">“Quonam hic usque sopor vacuique modestia lecti,</span><span class="linebreak"></span>
<span class="line">o mihi Laurentes inter dilecta puellas?</span><span class="linebreak"></span>
<span class="line">quis morum fideique modus? numquamne virili</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>summittere iugo? veniet iam tristior aetas.</span><span class="linebreak"></span>
<span class="line">exerce formam et fugientibus utere donis.</span><span class="linebreak"></span>
<span class="line">non ideo tibi tale decus vultusque superbos</span><span class="linebreak"></span>
<span class="line">meque dedi viduos ut transmittare per annos</span><span class="linebreak"></span>
<span class="line">ceu non cara mihi. satis o nimiumque priores</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>despexisse procos! at enim hic tibi sanguine toto</span><span class="linebreak"></span>
<span class="line">deditus unam omnes inter miratur amatque,</span><span class="linebreak"></span>
</p>
</section><notes></notes></section>