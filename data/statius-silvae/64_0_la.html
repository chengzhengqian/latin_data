<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">Sicaniisque crocis, senio nec fessus inerti</span><span class="linebreak"></span>
<span class="line">scandet odoratos phoenix felicior ignes.‚Äù</span><span class="linebreak"></span>
</p>
<h3>5</h3>
<span class="label"><span class="ac">LEO MANSUETUS</span></span>
<p class="lineGroup">
<span class="line">Quid tibi constrata mansuescere profuit ira,</span><span class="linebreak"></span>
<span class="line">quid scelus humanasque animo dediscere caedes</span><span class="linebreak"></span>
<span class="line">imperiumque pati et domino parere minori?</span><span class="linebreak"></span>
<span class="line">quid quod abire domo rursusque in claustra reverti</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>suetus et a capta iam sponte recedere praeda</span><span class="linebreak"></span>
<span class="line">insertasque manus laxo dimittere morsu?</span><span class="linebreak"></span>
<span class="line">occidis, altarum vastator docte ferarum,</span><span class="linebreak"></span>
<span class="line">non grege Massylo curvaque indagine clausus,</span><span class="linebreak"></span>
<span class="line">non formidato supra venabula saltu</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>incitus aut caeco foveae deceptus hiatu,</span><span class="linebreak"></span>
<span class="line">sed victus fugiente fera. stat cardine aperto</span><span class="linebreak"></span>
<span class="line">infelix cavea et clausis circum undique portis</span><span class="linebreak"></span>
<span class="line">hoc licuisse nefas placidi tumuere leones.</span><span class="linebreak"></span>
<span class="line">tum cunctis cecidere iubae puduitque relatum</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>aspicere et totas duxere in lumina frontes.</span><span class="linebreak"></span>
<span class="line">at non te primo fusum novus obruit ictu</span><span class="linebreak"></span>
<span class="line">ille pudor: mansere animi virtusque cadenti</span><span class="linebreak"></span>
<span class="line">a media iam morte redit, nec protinus omnes</span><span class="linebreak"></span>
<span class="line">terga dedere minae. sicut sibi conscius alti</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>vulneris adversum moriens it miles in hostem</span><span class="linebreak"></span>
<span class="line">attollitque manum et ferro labente minatur,</span><span class="linebreak"></span>
<span class="line">sic piger ille gradu solitoque exutus honore</span><span class="linebreak"></span>
<span class="line">firmat hians oculos animumque hostemque requirit.</span><span class="linebreak"></span>
</p>
</section><notes></notes></section>