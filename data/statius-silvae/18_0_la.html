<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line indent1">His mulcet dictis tacitaeque inspirat amorem</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>conubii. redeunt animo iam dona precesque</span><span class="linebreak"></span>
<span class="line">et lacrimae vigilesque viri prope limina questus</span><span class="linebreak"></span>
<span class="line">Asteris et vatis totam cantata per Urbem,</span><span class="linebreak"></span>
<span class="line">Asteris ante dapes, nocte Asteris, Asteris ortu,</span><span class="linebreak"></span>
<span class="line">quantum non clamatus Hylas. iamque aspera coepit</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>flectere corda libens et iam sibi dura videri.</span><span class="linebreak"></span>
<span class="line indent1">Macte toris, Latios inter placitissime vates,</span><span class="linebreak"></span>
<span class="line">quod durum permensus iter coeptique labores</span><span class="linebreak"></span>
<span class="line">prendisti portus. nitidae sic transfuga Pisae</span><span class="linebreak"></span>
<span class="line">amnis in externos longe flammatus amores</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>flumina demerso trahit intemerata canali</span><span class="linebreak"></span>
<span class="line">donec Sicanios tandem prolatus anhelo</span><span class="linebreak"></span>
<span class="line">ore bibat fontes: miratur dulcia Nais</span><span class="linebreak"></span>
<span class="line">oscula nec credit pelago venisse maritum.</span><span class="linebreak"></span>
<span class="line indent1">Quis tibi tunc alacri caelestum in munere claro,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>Stella, dies! quanto salierunt pectora voto,</span><span class="linebreak"></span>
<span class="line">dulcia cum dominae dexter conubia vultus</span><span class="linebreak"></span>
<span class="line">annuit! ire polo nitidosque errare per axes</span><span class="linebreak"></span>
<span class="line">visus. Amyclaeis minus exsultavit harenis</span><span class="linebreak"></span>
<span class="line">pastor ad Idaeas Helena veniente carinas,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>Thessala nec talem viderunt Pelea Tempe,</span><span class="linebreak"></span>
<span class="line">cum Thetin Haemoniis Chiron accedere terris</span><span class="linebreak"></span>
<span class="line">erecto prospexit equo. quam longa morantur</span><span class="linebreak"></span>
<span class="line">sidera! quam segnis votis Aurora mariti!</span><span class="linebreak"></span>
</p>
</section><notes></notes></section>