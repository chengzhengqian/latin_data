<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">ornabat semper claros intrare penates</span><span class="linebreak"></span>
<span class="line">assuetum et felix dominorum stemmate signum;</span><span class="linebreak"></span>
<span class="line">nunc quoque, si mores humanaque pectora curae</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>nosse deis. non aula quidem, Tirynthie, nec te</span><span class="linebreak"></span>
<span class="line">regius ambit honos, sed casta ignaraque culpae</span><span class="linebreak"></span>
<span class="line">mens domini, cui prisca fides coeptaeque perenne</span><span class="linebreak"></span>
<span class="line">foedus amicitiae. scit adhuc florente sub aevo</span><span class="linebreak"></span>
<span class="line">par magnis Vestinus avis, quem nocte dieque</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>spirat et in carae vivit complexibus umbrae.</span><span class="linebreak"></span>
<span class="line">hic igitur tibi laeta quies, fortissime divum</span><span class="linebreak"></span>
<span class="line">Alcide, nec bella vides pugnasque feroces</span><span class="linebreak"></span>
<span class="line">sed chelyn et vittas et amantes carmina laurus.</span><span class="linebreak"></span>
<span class="line">hic tibi sollemni memorabit carmine quantus</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Iliacas Geticasque domos quantusque nivalem</span><span class="linebreak"></span>
<span class="line">Stymphalon quantusque iugis Erymanthon aquosis</span><span class="linebreak"></span>
<span class="line">terrueris, quem te pecoris possessor Hiberi,</span><span class="linebreak"></span>
<span class="line">quem tulerit saevae Mareoticus arbiter arae.</span><span class="linebreak"></span>
<span class="line">hic penetrata tibi spoliataque limina Mortis</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>concinet et flentes Libyae Scythiaeque puellas.</span><span class="linebreak"></span>
<span class="line">nec te regnator Macetum nec barbarus umquam</span><span class="linebreak"></span>
<span class="line">Hannibal aut saevi posset vox horrida Sullae</span><span class="linebreak"></span>
<span class="line">his celebrare modis. certe tu, muneris auctor,</span><span class="linebreak"></span>
<span class="line">non aliis malles oculis, Lysippe, probari.</span><span class="linebreak"></span>
</p>
</section><notes></notes></section>