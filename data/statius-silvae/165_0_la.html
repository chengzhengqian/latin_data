<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">belligeris haec dona deis, haec tela dicavit</span><span class="linebreak"></span>
<span class="line">(cernis adhuc titulos); hunc ipse vocantibus armis</span><span class="linebreak"></span>
<span class="line">induit, hunc regi rapuit thoraca Britanno,‚Äù</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>qualiter in Teucros victricia bella paranti</span><span class="linebreak"></span>
<span class="line">ignotum Pyrrho Phoenix narrabat Achillem.</span><span class="linebreak"></span>
<span class="line indent1">Felix qui viridi fidens, Optate, iuventa</span><span class="linebreak"></span>
<span class="line">durabis quascumque vias vallumque subibis,</span><span class="linebreak"></span>
<span class="line">forsan et ipse latus (sic numina principis adsint)</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>cinctus et unanimi comes indefessus amici,</span><span class="linebreak"></span>
<span class="line">quo Pylades ex more pius, quo Dardana gessit</span><span class="linebreak"></span>
<span class="line">bella Menoetiades. quippe haec &lt;con&gt;cordia vobis,</span><span class="linebreak"></span>
<span class="line">hic amor est, duretque, precor. nos fortior aetas</span><span class="linebreak"></span>
<span class="line">iam fugit; hinc votis tantum precibusque iuvabo.</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>ei mihi, sed coetus solitos si forte ciebo</span><span class="linebreak"></span>
<span class="line">et mea Romulei venient ad carmina patres,</span><span class="linebreak"></span>
<span class="line">tu deris, Crispine, mihi, cuneosque per omnes</span><span class="linebreak"></span>
<span class="line">te meus absentem circumspectabit Achilles.</span><span class="linebreak"></span>
<span class="line">sed venies melior (vatum non irrita currunt</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>omina), quique aquilas tibi nunc et castra recludit,</span><span class="linebreak"></span>
<span class="line">idem omnes properare gradus cingique superbis</span><span class="linebreak"></span>
<span class="line">fascibus et patrias dabit insedisse curules.</span><span class="linebreak"></span>
<span class="line indent1">Sed quis ab excelsis Troianae collibus Albae,</span><span class="linebreak"></span>
<span class="line">unde suae iuxta prospectat moenia Romae</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>proximus ille deus, Fama velocior intrat</span><span class="linebreak"></span>
<span class="line">nuntius atque tuos implet, Crispine, penates?</span><span class="linebreak"></span>
</p>
</section><notes></notes></section>