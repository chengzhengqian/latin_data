<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">laudantur proavis et pulchrae munere formae</span><span class="linebreak"></span>
<span class="line">quae morum caruere bonis falsaeque potentes</span><span class="linebreak"></span>
<span class="line">laudis egent verae: tibi quamquam et origo niteret</span><span class="linebreak"></span>
<span class="line">et felix species multumque optanda maritis,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>ex te maior honos, unum novisse cubile,</span><span class="linebreak"></span>
<span class="line">unum secretis agitare sub ossibus ignem.</span><span class="linebreak"></span>
<span class="line">illum nec Phrygius vitiasset raptor amorem</span><span class="linebreak"></span>
<span class="line">Dulichiive proci nec qui fraternus adulter</span><span class="linebreak"></span>
<span class="line">casta Mycenaeo conubia polluit auro.</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>si Babylonos opes, Lydae si pondera gazae</span><span class="linebreak"></span>
<span class="line">Indorumque dares Serumque Arabumque potentes</span><span class="linebreak"></span>
<span class="line">divitias, mallet cum paupertate pudica</span><span class="linebreak"></span>
<span class="line">intemerata mori vitamque rependere famae.</span><span class="linebreak"></span>
<span class="line">nec frons triste rigens nimiusque in moribus horror</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>sed simplex hilarisque fides et mixta pudori</span><span class="linebreak"></span>
<span class="line">gratia.</span><span class="linebreak"></span>
<span class="line indent1">Quod si anceps metus ad maiora vocasset,</span><span class="linebreak"></span>
<span class="line">illa vel armiferas pro coniuge laeta catervas</span><span class="linebreak"></span>
<span class="line">fulmineosque ignes mediique pericula ponti</span><span class="linebreak"></span>
<span class="line">exciperet. melius quod non adversa probarunt</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>quae tibi cura tori, quantus pro coniuge pallor.</span><span class="linebreak"></span>
<span class="line">sed meliore via dextros tua vota marito</span><span class="linebreak"></span>
<span class="line">promeruere deos, dum nocte dieque fatigas</span><span class="linebreak"></span>
<span class="line">numina, dum cunctis supplex advolveris aris</span><span class="linebreak"></span>
<span class="line">et mitem genium domini praesentis adoras.</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>Audita es, venitque gradu Fortuna benigno.</span><span class="linebreak"></span>
<span class="line">vidit quippe pii iuvenis navamque quietem</span><span class="linebreak"></span>
<span class="line">intactamque fidem succinctaque pectora curis</span><span class="linebreak"></span>
</p>
</section><notes></notes></section>