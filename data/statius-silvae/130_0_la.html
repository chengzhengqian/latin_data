<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">mira fides! credetne virum ventura propago,</span><span class="linebreak"></span>
<span class="line">cum segetes iterum, cum iam haec deserta virebunt,</span><span class="linebreak"></span>
<span class="line">infra urbes populosque premi proavitaque fato</span><span class="linebreak"></span>
<span class="line">rura abiisse pari? necdum letale minari</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>cessat apex. procul ista tuo sint fata Teate</span><span class="linebreak"></span>
<span class="line">nec Marrucinos agat haec insania montes.</span><span class="linebreak"></span>
<span class="line indent1">Nunc si forte meis quae sint exordia Musis</span><span class="linebreak"></span>
<span class="line">scire petis, iam Sidonios emensa labores</span><span class="linebreak"></span>
<span class="line">Thebais optato collegit carbasa portu</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>Parnasique iugis silvaque Heliconide festis</span><span class="linebreak"></span>
<span class="line">tura dedit flammis et virginis exta iuvencae</span><span class="linebreak"></span>
<span class="line">votiferaque meas suspendit ab arbore vittas.</span><span class="linebreak"></span>
<span class="line">nunc vacuos crines alio subit infula nexu:</span><span class="linebreak"></span>
<span class="line">Troia quidem magnusque mihi temptatur Achilles,</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>sed vocat arcitenens alio pater armaque monstrat</span><span class="linebreak"></span>
<span class="line">Ausonii maiora ducis. trahit impetus illo</span><span class="linebreak"></span>
<span class="line">iam pridem retrahitque timor. stabuntne sub illa</span><span class="linebreak"></span>
<span class="line">mole umeri an magno vincetur pondere cervix?</span><span class="linebreak"></span>
<span class="line">dic, Marcelle, feram? fluctus an sueta minores</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>nosse ratis nondum Ioniis credenda periclis?</span><span class="linebreak"></span>
<span class="line indent1">Iamque vale et penitus noti tibi vatis amorem</span><span class="linebreak"></span>
<span class="line">corde exire veta. nec enim Tirynthius almae</span><span class="linebreak"></span>
<span class="line">parcus amicitiae. cedet tibi gloria fidi</span><span class="linebreak"></span>
<span class="line">Theseos, et lacerum qui circa moenia Troiae</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>Priamiden caeso solacia traxit amico.</span><span class="linebreak"></span>
</p>
</section><notes></notes></section>