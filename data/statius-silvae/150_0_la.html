<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">ad gemitus silvis comitatus et amnibus Orpheus</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>afforet atque omnis pariter matertera vatem,</span><span class="linebreak"></span>
<span class="line">omnis Apollineus tegeret Bacchique sacerdos,</span><span class="linebreak"></span>
<span class="line">nil cantus, nil fila deis pallentis Averni</span><span class="linebreak"></span>
<span class="line">Eumenidumque audita comis mulcere valerent:</span><span class="linebreak"></span>
<span class="line">tantus in attonito regnabat pectore luctus.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>nunc etiam ad tactus refugit iam plana cicatrix</span><span class="linebreak"></span>
<span class="line">dum canimus, gravibusque oculis uxorius instat</span><span class="linebreak"></span>
<span class="line">imber. habentne pios etiamnum haec lumina fletus?</span><span class="linebreak"></span>
<span class="line">mira fides! citius genetrix Sipylea feretur</span><span class="linebreak"></span>
<span class="line">exhausisse genas, citius Tithonida maesti</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>deficient rores aut exsatiata fatiscet</span><span class="linebreak"></span>
<span class="line">mater Achilleis hiemes affrangere bustis.</span><span class="linebreak"></span>
<span class="line">macte animi! notat ista deus qui flectit habenas</span><span class="linebreak"></span>
<span class="line">orbis et humanos propior Iove digerit actus,</span><span class="linebreak"></span>
<span class="line">maerentemque videt, lectique arcana ministri</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>hinc etiam documenta capit, quod diligis umbram</span><span class="linebreak"></span>
<span class="line">et colis exsequias. hic est castissimus ardor,</span><span class="linebreak"></span>
<span class="line">hic amor a domino meritus censore probari.</span><span class="linebreak"></span>
<span class="line indent1">Nec mirum si vos collato pectore mixtos</span><span class="linebreak"></span>
<span class="line">iunxit inabrupta concordia longa catena.</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>illa quidem nuptumque prior taedasque marito</span><span class="linebreak"></span>
<span class="line">passa alio, sed te ceu virginitate iugatum</span><span class="linebreak"></span>
<span class="line">visceribus totis animaque amplexa fovebat,</span><span class="linebreak"></span>
<span class="line">qualiter aequaevo sociatam palmite vitem</span><span class="linebreak"></span>
<span class="line">ulmus amat miscetque nemus ditemque precatur</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>autumnum et caris gaudet redimita racemis.</span><span class="linebreak"></span>
</p>
</section><notes></notes></section>