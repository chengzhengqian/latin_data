<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">155</span><span class="br"></span>culta deum? furvae miseram circum undique leti</span><span class="linebreak"></span>
<span class="line">vallavere plagae, tenduntur dura Sororum</span><span class="linebreak"></span>
<span class="line">licia et exacti superest pars ultima fili.</span><span class="linebreak"></span>
<span class="line">nil famuli coetus, nil ars operosa medentum</span><span class="linebreak"></span>
<span class="line">auxiliata malis. comites tamen undique ficto</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>spem simulant vultu, flentem notat illa maritum.</span><span class="linebreak"></span>
<span class="line">ille modo infernae nequiquam flumina Lethes</span><span class="linebreak"></span>
<span class="line">incorrupta rogat, nunc anxius omnibus aris</span><span class="linebreak"></span>
<span class="line">illacrimat signatque fores et pectore terget</span><span class="linebreak"></span>
<span class="line">limina, nunc magni vocat exorabile numen</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>Caesaris. heu durus Fati tenor! estne quod illi</span><span class="linebreak"></span>
<span class="line">non liceat? quantae poterant mortalibus annis</span><span class="linebreak"></span>
<span class="line">accessisse morae si tu, pater, omne teneres</span><span class="linebreak"></span>
<span class="line">arbitrium! caeco gemeret Mors clusa barathro</span><span class="linebreak"></span>
<span class="line">longius et vacuae posuissent stamina Parcae.</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>Iamque cadunt vultus oculisque novissimus error</span><span class="linebreak"></span>
<span class="line">obtunsaeque aures, nisi cum vox sola mariti</span><span class="linebreak"></span>
<span class="line">noscitur. illum unum media de morte reversa</span><span class="linebreak"></span>
<span class="line">mens videt, illum aegris circumdat fortiter ulnis</span><span class="linebreak"></span>
<span class="line">immotas obversa genas, nec sole supremo</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>lumina sed dulci mavult satiare marito.</span><span class="linebreak"></span>
<span class="line">tum sic unanimum moriens solatur amantem:</span><span class="linebreak"></span>
<span class="line indent1">â€œPars animae victura meae, cui linquere possim</span><span class="linebreak"></span>
<span class="line">o utinam quos dura mihi rapit Atropos annos,</span><span class="linebreak"></span>
<span class="line">parce, precor, lacrimis, saevo ne concute planctu</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>pectora, nec crucia fugientem coniugis umbram.</span><span class="linebreak"></span>
<span class="line">linquo equidem thalamos, salvo tamen ordine mortis</span><span class="linebreak"></span>
<span class="line">quod prior. exegi longa potiora senecta</span><span class="linebreak"></span>
<span class="line">tempora. vidi omni pridem te flore nitentem,</span><span class="linebreak"></span>
<span class="line">vidi altae propius propiusque accedere dextrae.</span><span class="linebreak"></span>
</p>
</section><notes></notes></section>