<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">30</span><span class="br"></span>visceribus complexa tuis, sertisque dedisti</span><span class="linebreak"></span>
<span class="line">oscula anhela meis; tu, cum Capitolia nostrae</span><span class="linebreak"></span>
<span class="line">infitiata lyrae, saevum ingratumque dolebas</span><span class="linebreak"></span>
<span class="line">mecum victa Iovem; tu procurrentia primis</span><span class="linebreak"></span>
<span class="line">carmina nostra sonis totasque in murmure noctes</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>aure rapis vigili; longi tu sola laboris</span><span class="linebreak"></span>
<span class="line">conscia, cumque tuis crevit mea Thebais annis.</span><span class="linebreak"></span>
<span class="line">qualem te nuper Stygias prope raptus ad umbras</span><span class="linebreak"></span>
<span class="line">cum iam Lethaeos audirem comminus amnes,</span><span class="linebreak"></span>
<span class="line">aspexi, tenuique oculos iam morte cadentes!</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>scilicet exhausti Lachesis mihi tempora fati</span><span class="linebreak"></span>
<span class="line">te tantum miserata dedit, superique potentes</span><span class="linebreak"></span>
<span class="line">invidiam timuere tuam. post ista propinquum</span><span class="linebreak"></span>
<span class="line">nunc iter optandosque sinus comes ire moraris?</span><span class="linebreak"></span>
<span class="line">heu ubi nota fides totque explorata per usus,</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>qua veteres, Latias Graias, heroidas aequas?</span><span class="linebreak"></span>
<span class="line">isset ad Iliacas (quid enim deterret amantes?)</span><span class="linebreak"></span>
<span class="line">Penelope gavisa domos, si passus Ulixes;</span><span class="linebreak"></span>
<span class="line">questa est Aegiale, questa est Meliboea relinqui,</span><span class="linebreak"></span>
<span class="line">et quam tam saevi fecerunt maenada planctus.</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>nec minor his tu nosse fidem vitamque maritis</span><span class="linebreak"></span>
<span class="line">dedere. sic certe cineres umbramque priorem</span><span class="linebreak"></span>
<span class="line">quaeris adhuc, sic exsequias amplexa canori</span><span class="linebreak"></span>
<span class="line">coniugis ingentes iterasti pectore planctus</span><span class="linebreak"></span>
<span class="line">iam mea. nec pietas alia est tibi curaque natae;</span><span class="linebreak"></span>
</p>
</section><notes></notes></section>