<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">nec simplex patriae decus, et natalis origo</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>pendet ab ambiguo geminae certamine terrae.</span><span class="linebreak"></span>
<span class="line">te de gente suum Latiis ascita colonis</span><span class="linebreak"></span>
<span class="line">Graia refert Hyele, Phrygius qua puppe magister</span><span class="linebreak"></span>
<span class="line">excidit et mediis miser evigilavit in undis.</span><span class="linebreak"></span>
<span class="line">maior at inde suum longo probat ordine vitae</span><span class="linebreak"></span>
<span class="line">&lt;Parthenope&gt;   *   *   *   *</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>Maeoniden aliaeque aliis natalibus urbes</span><span class="linebreak"></span>
<span class="line">diripiunt cunctaeque probant; non omnibus ille</span><span class="linebreak"></span>
<span class="line">verus, alit fictas immanis gloria falsi.</span><span class="linebreak"></span>
<span class="line">atque ibi dum profers annos vitamque salutas,</span><span class="linebreak"></span>
<span class="line">protinus ad patrii raperis certamina lustri</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>vix implenda viris, laudum festinus et audax</span><span class="linebreak"></span>
<span class="line">ingenii. stupuit primaeva ad carmina plebes</span><span class="linebreak"></span>
<span class="line">Eubois et natis te monstravere parentes.</span><span class="linebreak"></span>
<span class="line">inde frequens pugnae nulloque ingloria sacro</span><span class="linebreak"></span>
<span class="line">vox tua. non totiens victorem Castora gyro</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>nec fratrem caestu virides plausere Therapnae.</span><span class="linebreak"></span>
<span class="line">sin pronum vicisse domi, quid Achaea mereri</span><span class="linebreak"></span>
<span class="line">praemia, nunc ramis Phoebi, nunc gramine Lernae,</span><span class="linebreak"></span>
<span class="line">nunc Athamantea protectum tempora pinu,</span><span class="linebreak"></span>
<span class="line">cum totiens lassata tamen nusquam avia frondes</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>abstulit aut alium tetigit Victoria crinem?</span><span class="linebreak"></span>
</p>
</section><notes></notes></section>