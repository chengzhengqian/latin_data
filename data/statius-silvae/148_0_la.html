<section class="div1 language" lang="la"><header><hgroup><h1>SILVAE</h1></hgroup></header><section class="div2">
<h2><span class="ac">LIBER QUINTUS</span></h2>
<span class="label"><span class="ac">STATIUS ABASCANTO<span class="linebreak"></span>
SUO SALUTEM</span></span>
<p class="noindent">Omnibus affectibus prosequenda sunt bona exempla, cum publice prosint. pietas quam Priscillae tuae praestas et morum tuorum pars et nulli non conciliare te, praecipue marito, potest. uxorem enim vivam amare voluptas est, defunctam religio. <span class="br"></span><span class="lineNumber">5</span><span class="br"></span>ego tamen huic operi non ut unus e turba nec tantum quasi officiosus assilui. amavit enim uxorem meam Priscilla et amando fecit mihi illam probatiorem. post hoc ingratus sum si lacrimas tuas transeo. praeterea latus omne divinae domus semper demereri pro mea mediocritate conitor. <span class="br"></span><span class="lineNumber">10</span><span class="br"></span>nam qui bona fide deos colit amat et sacerdotes. sed quamvis propiorem usum amicitiae tuae iampridem cuperem, mallem tamen nondum invenisse materiam.</p>
</section><notes></notes></section>