<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">sic quicquid patrio cessatum a sanguine, mater</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>reddidit, obscurumque latus clarescere vidit</span><span class="linebreak"></span>
<span class="line">conubio gavisa domus. nec pignora longe:</span><span class="linebreak"></span>
<span class="line">quippe bis ad partus venit Lucina manuque</span><span class="linebreak"></span>
<span class="line">ipsa levi gravidos tetigit fecunda labores.</span><span class="linebreak"></span>
<span class="line">felix a! si longa dies, si cernere vultus</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>natorum viridesque genas tibi iusta dedissent</span><span class="linebreak"></span>
<span class="line">stamina. sed media cecidere abrupta iuventa</span><span class="linebreak"></span>
<span class="line">gaudia florentesque manu scidit Atropos annos,</span><span class="linebreak"></span>
<span class="line">qualia pallentes declinant lilia culmos</span><span class="linebreak"></span>
<span class="line">pubentesque rosae primos moriuntur ad austros,</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>aut ubi verna novis exspirat purpura pratis.</span><span class="linebreak"></span>
<span class="line">illa, sagittiferi, circum volitastis, Amores,</span><span class="linebreak"></span>
<span class="line">funera maternoque rogos unxistis amomo.</span><span class="linebreak"></span>
<span class="line">nec modus aut pennis laceris aut crinibus ignem</span><span class="linebreak"></span>
<span class="line">spargere, collectaeque pyram struxere pharetrae.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quas tunc inferias aut quae lamenta dedisses</span><span class="linebreak"></span>
<span class="line">maternis, Etrusce, rogis, qui funera patris</span><span class="linebreak"></span>
<span class="line">haud matura putas atque hos pius ingemis annos!</span><span class="linebreak"></span>
<span class="line indent1">Illum et qui nutu superas nunc temperat arces,</span><span class="linebreak"></span>
<span class="line">progeniem claram terris partitus et astris,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>laetus Idumaei donavit honore triumphi</span><span class="linebreak"></span>
<span class="line">dignatusque loco victricis et ordine pompae</span><span class="linebreak"></span>
<span class="line">non vetuit tenuesque nihil minuere parentes.</span><span class="linebreak"></span>
<span class="line">atque idem in cuneos populo deduxit equestres</span><span class="linebreak"></span>
<span class="line">mutavitque genus laevaeque ignobile ferrum</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>exuit et celso natorum aequavit honori.</span><span class="linebreak"></span>
</p>
</section><notes></notes></section>