<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line">tu modo fronte rosas, violis modo lilia mixta</span><span class="linebreak"></span>
<span class="line">excipis et dominae nitidis a vultibus obstas.</span><span class="linebreak"></span>
<span class="line indent1">Ergo dies aderat Parcarum conditus albo</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>vellere, quo Stellae Violentillaeque professus</span><span class="linebreak"></span>
<span class="line">clamaretur hymen. cedant curaeque metusque,</span><span class="linebreak"></span>
<span class="line">cessent mendaces obliqui carminis astus;</span><span class="linebreak"></span>
<span class="line">Fama, tace. subiit leges et frena momordit</span><span class="linebreak"></span>
<span class="line">ille solutus amor, consumpta est fabula vulgi</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>et narrata diu viderunt oscula cives.</span><span class="linebreak"></span>
<span class="line">tu tamen attonitus, quamvis data copia tantae</span><span class="linebreak"></span>
<span class="line">noctis, adhuc optas permissaque numine dextro</span><span class="linebreak"></span>
<span class="line">vota paves. pone, o dulcis, suspiria vates,</span><span class="linebreak"></span>
<span class="line">pone: tua est. licet expositum per limen aperto</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>ire redire gradu. iam nusquam ianitor aut lex</span><span class="linebreak"></span>
<span class="line">aut pudor. amplexu tandem satiare petito</span><span class="linebreak"></span>
<span class="line">(contigit) et duras pariter reminiscere noctes.</span><span class="linebreak"></span>
<span class="line indent1">Digna quidem merces, et si tibi Iuno labores</span><span class="linebreak"></span>
<span class="line">Herculeos, Stygiis et si concurrere monstris</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>Fata darent, si Cyaneos raperere per aestus.</span><span class="linebreak"></span>
<span class="line">hanc propter tanti Pisaea lege trementem</span><span class="linebreak"></span>
<span class="line">currere et Oenomai fremitus audire sequentis.</span><span class="linebreak"></span>
<span class="line">nec si Dardania pastor temerarius Ida</span><span class="linebreak"></span>
<span class="line">sedisses, haec dona forent, nec si alma per auras</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>te potius prensum aveheret Tithonia biga.</span><span class="linebreak"></span>
</p>
</section><notes></notes></section>