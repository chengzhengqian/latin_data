<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">60</span><span class="br"></span>inceptas quis ab ore dapes libataque vina</span><span class="linebreak"></span>
<span class="line">auferet et dulci turbabit cuncta rapina?</span><span class="linebreak"></span>
<span class="line">quis matutinos abrumpet murmure somnos</span><span class="linebreak"></span>
<span class="line">impositus stratis, abitusque morabitur artis</span><span class="linebreak"></span>
<span class="line">nexibus aque ipso revocabit ad oscula poste?</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>obvius intranti rursus quis in ora manusque</span><span class="linebreak"></span>
<span class="line">prosiliet brevibusque umeros circumdabit ulnis?</span><span class="linebreak"></span>
<span class="line">muta domus, fateor, desolatique penates,</span><span class="linebreak"></span>
<span class="line">et situs in thalamis et maesta silentia mensis.</span><span class="linebreak"></span>
<span class="line indent1">Quid mirum, tanto si te pius altor honorat</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>funere? tu domino requies portusque senectae,</span><span class="linebreak"></span>
<span class="line">tu modo deliciae, dulces modo pectore curae.</span><span class="linebreak"></span>
<span class="line">non te barbaricae versabat turbo catastae,</span><span class="linebreak"></span>
<span class="line">nec mixtus Phariis venalis mercibus infans</span><span class="linebreak"></span>
<span class="line">compositosque sales meditataque verba locutus</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>quaesisti lascivus erum tardeque parasti.</span><span class="linebreak"></span>
<span class="line">hic domus, hinc ortus, dominique penatibus olim</span><span class="linebreak"></span>
<span class="line">carus uterque parens atque in tua gaudia liber,</span><span class="linebreak"></span>
<span class="line">ne quererere genus. raptum sed protinus alvo</span><span class="linebreak"></span>
<span class="line">sustulit exsultans ac prima lucida voce</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>astra salutantem dominus sibi mente dicavit,</span><span class="linebreak"></span>
<span class="line">amplexusque sinu tulit et genuisse putavit.</span><span class="linebreak"></span>
<span class="line">fas mihi sanctorum venia dixisse parentum,</span><span class="linebreak"></span>
<span class="line">tuque oro, Natura, sinas, cui prima per orbem</span><span class="linebreak"></span>
</p>
</section><notes></notes></section>