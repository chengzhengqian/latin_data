<section class="div1 language" lang="la"><header><hgroup><h1>SILVAE</h1></hgroup></header><section class="div2">
<p class="lineGroup">
<span class="line indent1">Sed quae causa toros inopinaque gaudia vati</span><span class="linebreak"></span>
<span class="line">attulit? hic mecum, dum fervent agmine postes</span><span class="linebreak"></span>
<span class="line">atriaque et multa pulsantur limina virga,</span><span class="linebreak"></span>
<span class="line">hic, Erato iucunda, doce. vacat apta movere</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>colloquia et docti norunt audire penates.</span><span class="linebreak"></span>
<span class="line indent1">Forte, serenati qua stat plaga lactea caeli,</span><span class="linebreak"></span>
<span class="line">alma Venus thalamo pulsa modo nocte iacebat</span><span class="linebreak"></span>
<span class="line">amplexu duro Getici resoluta mariti.</span><span class="linebreak"></span>
<span class="line">fulcra torosque deae tenerum premit agmen Amorum.</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>signa petunt qua ferre faces, quae pectora figi</span><span class="linebreak"></span>
<span class="line">imperet; an terris saevire an malit in undis</span><span class="linebreak"></span>
<span class="line">an miscere deos an adhuc vexare Tonantem.</span><span class="linebreak"></span>
<span class="line">ipsi animus nondum nec cordi fixa voluntas;</span><span class="linebreak"></span>
<span class="line">fessa iacet stratis, ubi quondam conscia culpae</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>Lemnia deprenso repserunt vincula lecto.</span><span class="linebreak"></span>
<span class="line">hic puer e turba volucrum, cui plurimus ignis</span><span class="linebreak"></span>
<span class="line">torre manusque leves numquam frustrata sagitta,</span><span class="linebreak"></span>
<span class="line">agmine de medio tenera sic dulce profatur</span><span class="linebreak"></span>
<span class="line">voce (pharetrati pressere silentia fratres):</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>“Scis ut, mater,” ait “nulla mihi dextera segnis</span><span class="linebreak"></span>
<span class="line">militia. quemcumque hominum divumque dedisti,</span><span class="linebreak"></span>
<span class="line">uritur. at quondam lacrimis et supplice dextra</span><span class="linebreak"></span>
<span class="line">et votis precibusque virum concede moveri,</span><span class="linebreak"></span>
<span class="line">o genetrix; duro nec enim ex adamante creati</span><span class="linebreak"></span>
</p>
</section><notes></notes></section>