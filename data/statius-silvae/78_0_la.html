<section class="div1 language" lang="la"><header><hgroup><h1>SILVAE</h1></hgroup></header><section class="div2">
<h2><span class="ac">LIBER TERTIUS</span></h2>
<span class="label"><span class="ac">STATIUS POLLIO SUO SALUTEM</span></span>
<p class="noindent">Tibi certe, Polli dulcissime et hac cui tam fideliter inhaeres quiete dignissime, non habeo diu probandam libellorum istorum temeritatem, cum scias multos ex illis in sinu tuo subito natos et hanc audaciam stili nostri frequenter expaveris, <span class="br"></span><span class="lineNumber">5</span><span class="br"></span>quotiens in illius facundiae tuae penetrale seductus altius litteras intro et in omnis a te studiorum sinus ducor. securus itaque tertius hic Silvarum nostrarum liber ad te mittitur. habuerat quidem et secundus &lt;te&gt; testem, sed hic habet auctorem. nam primum limen eius Hercules Surrentinus aperit, <span class="br"></span><span class="lineNumber">10</span><span class="br"></span>quem in litore tuo consecratum, statim ut videram, his versibus adoravi. sequitur libellus quo splendidissimum et mihi iucundissimum iuvenem Maecium Celerem, a sacratissimo imperatore missum ad legionem Syriacam, quia sequi non poteram, sic prosecutus sum. <span class="br"></span><span class="lineNumber">15</span><span class="br"></span>merebatur et Claudi Etrusci mei pietas aliquod ex studiis nostris solacium, cum lugeret veris (quod iam rarissimum est) lacrimis senem patrem. Earinus praeterea, 



</p></section><notes></notes></section>