<section class="div1 language" lang="la"><header><hgroup><h1>Cicero</h1></hgroup></header><section class="div2">
<p>Quaero autem quid sit cur aut ego aut quisquam vestrum, patres conscripti, bonis tribunis plebi leges malas metuat. Paratos habemus qui intercedant, paratos qui rem publicam religione defendant: vacui metu esse debemus. “Quas tu mihi,” inquit “intercessiones, quas religiones?” Eas scilicet quibus rei publicae salus continetur. “Neglegimus ista et nimis antiqua ac stulta ducimus: forum saepietur; omnes claudentur aditus; armati in praesidiis multis <span class="br"></span><span class="lineNumber">26</span><span class="br"></span>locis collocabuntur.” Quid tum? Quod ita erit gestum, id lex erit? Et in aes incidi iubebitis, credo, illa legitima: <span class="sc">consules populum iure rogaverunt</span>—hocine a maioribus accepimus ius rogandi?—<span class="sc">populusque iure scivit.</span> Qui populus? Isne qui exclusus est? Quo iure? An eo quod vi et armis omne sublatum est? Atque haec dico de futuris, quod est amicorum ante dicere ea quae vitari possint: quae si facta non erunt, refelletur oratio mea. Loquor de legibus promulgatis, de quibus est integrum vobis, demonstro vitia. Tollite! Denuntio vim, arma. Removete!</p>
</section>
<section class="div2">
<span class="br"></span><span class="lineNumber">27</span><span class="br"></span><p>[11] Irasci quidem vos mihi, Dolabella, pro re publica dicenti non oportebit. Quamquam te quidem id facturum non arbitror—novi facilitatem tuam; collegam tuum aiunt in hac sua fortuna, quae bona ipsi videtur—mihi, ne gravius quippiam dicam, avorum et avunculi sui consulatum si imitaretur, fortunatior videretur—sed eum iracundum audio <span class="br"></span><span class="lineNumber"></span><span class="br"></span>
</p></section><notes></notes></section>