<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

cogitatione prospicio quae tum studia hominum, qui concursus futuri sint; quantam exspectationem magnitudo
iudicii sit allatura; quantam auditorum multitudinem
C. Verris infamia concitatura; quantam denique audientiam orationi meae improbitas illius factura sit. Quae cum cogito, iam nunc timeo quidnam pro offensione hominum qui illi inimici infensique sunt, et exspectatione omnium et magnitudine rerum,
<span class="br"></span><span class="lineNumber">43</span><span class="br"></span>dignum eloqui possim. Tu horum nihil metuis, nihil cogitas, nihil laboras. Si quid ex vetere aliqua oratione, <span class="italic">Iovem ego optimum maximum</span> aut <span class="italic">Vellem, si
fieri potuisset, iudices</span> aut aliquid eiusmodi, ediscere potueris, praeclare te paratum in iudicium venturum arbitraris.</p>
<span class="br"></span><span class="lineNumber">44</span><span class="br"></span><p>Ac si tibi nemo responsurus esset, tamen ipsam causam, ut ego arbitror, demonstrare non posses. Nunc ne illud quidem cogitas, tibi cum homine disertissimo et ad dicendum paratissimo. futurum esse certamen, quicum modo disserendum, modo omni ratione pugnandum certandumque sit. Cuius ego ingenium ita laudo ut non pertimescam, ita probo ut me ab eo delectari facilius quam decipi putem posse.</p>
</section>
<section class="div2">
<p>XIV. Numquam ille me opprimet consilio, numquam ullo artificio pervertet, numquam ingenio me suo labefactare atque infirmare conabitur. Novi omnes hominis petitiones rationesque dicendi; saepe in isdem, saepe in contrariis causis versati sumus. Ita
</p></section><notes></notes></section>