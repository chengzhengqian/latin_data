<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">60</span><span class="br"></span>videri oportere. Etenim si plurimas a tuo praetore iniurias accepisses, tamen eas ferendo maiorem
laudem quam ulciscendo mererere; cum vero nullum illius in vita rectius factum sit quam id quod tu iniuriam appellas, hi statuent hanc causam, quam ne in alio quidem probarent, in te iustam ad necessitudinem
violandam videri? Qui si summam iniuriam ab illo accepisti, tamen, quoniam quaestor eius fuisti, non potes eum sine ulla vituperatione accusare; si vero non ulla tibi facta est iniuria, sine scelere eum accusare non potes. Quare, cum incertum sit de iniuria, quemquam esse horum putas qui non malit te sine vituperatione quam cum scelere discedere?</p>
</section>
<section class="div2">
<span class="br"></span><span class="lineNumber">61</span><span class="br"></span><p>XIX. Ac vide quid differat inter meam opinionem ac tuam. Tu cum omnibus rebus inferior sis, hac una in re te mihi anteferri putas oportere, quod quaestor illius fueris: ego, si superior ceteris rebus esses, hanc unam ob causam te accusatorem repudiari putarem oportere. Sic enim a maioribus nostris accepimus, praetorem quaestori suo parentis loco esse oportere; nullam neque iustiorem neque graviorem causam necessitudinis posse reperiri quam coniunctionem sortis, quam provinciae, quam officii, quam publici
<span class="br"></span><span class="lineNumber">62</span><span class="br"></span>muneris societatem. Quam ob rem si iure eum posses accusare, tamen, cum is tibi parentis numero fuisset,
</p></section><notes></notes></section>