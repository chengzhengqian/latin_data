<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

esse videare. Ut in actoribus Graecis fieri videmus, saepe illum qui est secundarum aut tertiarum partium, cum possit aliquanto clarius dicere quam ipse primarum, multum summittere, ut ille princeps quam maxime excellat: sic faciet Alienus; tibi serviet, tibi lenocinabitur, minus aliquanto contendet quam
<span class="br"></span><span class="lineNumber">49</span><span class="br"></span>potest. Iam hoc considerate, cuius modi accusatores in tanto iudicio simus habituri, cum et ipse Alienus ex ea facultate, si quam habet, aliquantum detracturus
sit, et Caecilius tum denique se aliquid futurum putet si Alienus minus vehemens fuerit et sibi primas in dicendo partes concesserit. Quartum quem sit habiturus non video, nisi quem forte ex illo grege moratorum qui subscriptionem sibi postularunt cuicumque <span class="br"></span><span class="lineNumber">50</span><span class="br"></span>vos delationem dedissetis; ex quibus alienissimis hominibus ita paratus venis ut tibi hospes aliquis sit recipiendus. Quibus ego non sum tantum honorem habiturus ut ad ea quae dixerint certo loco aut singillatim uni cuique respondeam; sic breviter, quoniam non consulto sed casu in eorum mentionem incidi, quasi praeteriens satisfaciam universis.</p>
</section>
<section class="div2">
<p>XVI. Tantane vobis inopia videor esse amicorum ut mihi non ex his quos mecum adduxerim, sed de populo, subscriptor addatur? vobis autem tanta inopia reorum est ut mihi causam praeripere conemini, potius
</p></section><notes></notes></section>