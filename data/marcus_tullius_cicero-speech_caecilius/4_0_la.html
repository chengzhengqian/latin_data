<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

saluti fortunisque omnium magis accommodatum sit? Populatae, vexatae, funditus eversae provinciae: socii stipendiariique populi Romani afflicti, miseri, iam non salutis spem sed exitii solatium quaerunt.
<span class="br"></span><span class="lineNumber">8</span><span class="br"></span>Qui iudicia manere apud ordinem senatorium volunt queruntur accusatores se idoneos non habere; qui accusare possunt iudiciorum severitatem desiderant. Populus Romanus interea, tametsi multis incommodis difficultatibusque affectus est, tamen nihil aeque in republica atque illam veterem iudiciorum vim gravitatemque
requirit. Iudiciorum desiderio tribunicia potestas efflagitata est; iudiciorum levitate ordo quoque alius ad res iudicandas postulatur; iudicum culpa atque dedecore etiam censorium nomen, quod asperius antea populo videri solebat. id nunc poscitur,
<span class="br"></span><span class="lineNumber">9</span><span class="br"></span>id iam populare atque plausibile factum est. In hac libidine hominum nocentissimorum, in populi Romani cotidiana querimonia, iudiciorum infamia, totius ordinis offensione, cum hoc unum his tot incommodis remedium esse arbitrarer, ut homines idonei atque integri causam reipublicae legumque susciperent,
</p></section><notes></notes></section>