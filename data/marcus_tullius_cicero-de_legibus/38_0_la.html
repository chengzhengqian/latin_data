<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<h2><span class="ac">De Legibus</span></h2>
<h2><span class="ac">Liber Secundus</span></h2>
<p><span class="br"></span><span class="lineNumber">1</span><span class="br"></span>I. <span class="italic">A.</span> Sed visne, quoniam et satis iam ambulatum est et tibi aliud dicendi initium sumendum est, locum mutemus et in insula, quae est in Fibreno (nam, opinor, id<a class="footnoteLink" href="#note_LCL213_370_1" id="target_note_LCL213_370_1"><sup>1</sup></a> illi alteri flumini nomen est), sermoni reliquo demus operam sedentes?</p>
<div class="sp inline"><p class="lineGroup"><span class="speaker"><span class="italic">M.</span></span> Sane quidem; nam illo loco libentissime soleo uti, sive quid mecum ipse cogito sive aut quid scribo aut lego.</p></div>
<span class="br"></span><span class="lineNumber">2</span><span class="br"></span><div class="sp inline"><p class="lineGroup"><span class="speaker"><span class="italic">A.</span></span> Equidem, qui nunc potissimum huc venerim, satiari non queo magnificasque villas et pavimenta marmorea et laqueata tecta contemno; ductus vero aquarum, quos isti Nilos et Euripos vocant, quis non, cum haec videat, inriserit? itaque, ut tu paulo ante de lege et de iure disserens ad naturam referebas omnia, sic in his ipsis rebus, quae ad requietem animi delectationemque quaeruntur, natura dominatur. quare antea mirabar (nihil enim his in locis nisi saxa et montes cogitabam, itaque ut facerem, et orationibus inducebar tuis et versibus), sed mirabar, ut dixi te tam valde hoc loco delectari; nunc contra miror te, cum Roma absis, usquam potius esse.</p></div>
</section><notes><section class="footnotes"><ul><li class="note" id="note_LCL213_370_1"><a class="footnoteCrossrefLink" href="#target_note_LCL213_370_1" title="Click to highlight in text"><sup class="lineRef">1</sup><span class="italic">id</span> supplied by Davies; omitted in MSS.</a></li><script type="text/javascript">document.getElementById('note_LCL213_370_1').style.display = "none";</script></ul></section></notes></section>