<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">54</span><span class="br"></span>. . . doctum hominem sane, cuius fuit Accius perfamiliaris,
sed mensem, credo, extremum anni, ut veteres Februarium, sic hic Decembrem sequebatur. hostia autem maxima parentare pietatis esse adiunctum putabat.</p>
<p><span class="br"></span><span class="lineNumber">55</span><span class="br"></span>XXII. Iam tanta religio est sepulchrorum, ut extra sacra et gentem inferri fas negent esse, idque apud maiores nostros A. Torquatus in gente Popillia iudicavit. nec vero tam denicales, quae a nece appellatae sunt, quia residentur mortuis, quam ceterorum caelestium quieti dies feriae nominarentur,
nisi maiores eos, qui ex hac vita migrassent, <span class="italic">in deorum numero esse</span> voluissent. eas in eos dies conferre ius, ut nec ipsius neque publicae feriae sint; totaque huius iuris conpositio pontificalis magnam
religionem caerimoniamque declarat. neque necesse est edisseri a nobis, quae finis funestae familiae, quod genus sacrificii Lari vervecibus fiat, quem ad modum os resectum terra obtegatur, quaeque
in porca contracta iura sint, quo tempore incipiat sepulchrum esse et religione teneatur.</p>
</section><notes></notes></section>