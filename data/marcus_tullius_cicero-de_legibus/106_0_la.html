<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">
<span class="italic">agentur, modica sunto,</span> id est modesta atque sedata; actor enim moderatur et fingit non modo mentem ac voluntates, sed paene vultus eorum, apud quos agit. quod si in . . . senatu<a class="footnoteLink" href="#note_LCL213_506_1" id="target_note_LCL213_506_1"><sup>1</sup></a> non difficile, est enim ipse senator is, cuius non ad auctorem referatur animus, sed qui per se ipse spectari velit. huic iussa tria sunt: <span class="italic">ut adsit</span>; nam gravitatem res habet, cum frequens ordo est; <span class="italic">ut loco dicat,</span> id est rogatus; <span class="italic">ut modo</span>, ne sit infinitus; nam brevitas non modo senatoris, sed etiam oratoris magna laus est in sententia. nec est umquam longa oratione utendum, nisi aut peccante senatu (quod fit ambitione saepissime) nullo magistratu adiuvante tolli diem utile est, aut cum tanta causa est, ut opus sit oratoris copia vel ad hortandum vel ad docendum; quorum generum in utroque magnus noster
<span class="br"></span><span class="lineNumber">41</span><span class="br"></span>Cato est. quodque addit: <span class="italic">causas populi teneto,</span> est senatori necessarium nosse rem publicam (idque late patet: quid habeat militum, quid valeat aerario, quos socios res publica habeat, quos amicos, quos stipendiarios, qua quisque sit lege, condicione,



</p></section><notes><section class="footnotes"><ul><li class="note" id="note_LCL213_506_1"><a class="footnoteCrossrefLink" href="#target_note_LCL213_506_1" title="Click to highlight in text"><sup class="lineRef">1</sup><span class="italic">quod si in . . . senatu</span> Vahlen, who conjectures <span class="italic">quod si in</span> (<span class="italic">populo arduum est, in</span>) <span class="italic">senatu. quod si in senatu</span> A B; <span class="italic">quod est in senatu</span> Stephanus.</a></li><script type="text/javascript">document.getElementById('note_LCL213_506_1').style.display = "none";</script></ul></section></notes></section>