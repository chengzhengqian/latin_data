<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p>Quod autem <span class="italic">ex hominum genere consecratos, sicut Herculem et ceteros, coli</span> lex iubet, indicat omnium quidem animos inmortalis esse. sed fortium bonorumque
<span class="br"></span><span class="lineNumber">28</span><span class="br"></span>divinos. bene vero, quod <span class="italic">Mens, Pietas, Virtus, Fides</span> consecratur manu; quarum omnium Romae dedicata publice templa sunt, ut, illa qui habeant (habent autem omnes boni), deos ipsos in animis suis conlocatos putent. nam illud vitiosum, Athenis quod Cylonio scelere expiato Epimenide Crete suadente fecerunt Contumeliae fanum et Inpudentiae;
virtutes enim, <span class="italic">non vitia</span> consecrare decet. araque vetusta in Palatio Febris et altera Esquiliis Malae Fortunae detestataque omnia eius modi repudianda sunt. quodsi fingenda nomina, Vicae Potae potius vicendi atque potiundi, Statae standi cognominaque Statoris et Invicti Iovis rerumque expetendarum nomina, Salutis, Honoris, Opis, Victoriae. quoniamque expectatione rerum bonarum erigitur animus, recte etiam Spes a Calatino consecrata
est. Fortunaque sit vel Huiusce Diei (nam valet in omnes dies) vel Respiciens ad opem ferendam vel Fors, in quo incerti casus significantur magis, vel Primigenia, a gignendo comes.</p>
</section><notes></notes></section>