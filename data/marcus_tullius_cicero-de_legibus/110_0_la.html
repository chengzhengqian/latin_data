<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

publicae necessariae. legum custodiam nullam habemus; itaque eae leges sunt, quas apparitores nostri volunt; a librariis petimus, publicis litteris consignatam memoriam publicam nullam habemus. Graeci hoc diligentius, apud quos νομοφύλακες creabantur, nec ei solum litteras (nam id quidem etiam apud maiores nostros erat), sed etiam facta hominum observabant ad legesque revocabant.
<span class="br"></span><span class="lineNumber">47</span><span class="br"></span>haec detur cura censoribus, quandoquidem eos in re publica semper volumus esse. apud eosdem, <span class="italic">qui magistratu abierint, edant et exponant, quid in magisiratu gesserint</span>, deque iis censores praeiudicent. hoc in Graecia fit publice constitutis accusatoribus; qui quidem graves esse non possunt, nisi sunt voluntarii. quocirca melius rationes referri, causam-que exponi censoribus, <span class="italic">integram tamen legi, accusatori iudicioque servari.</span></p>
<p>Sed satis iam disputatum est de magistratibus, nisi forte quid desideratis.</p>
<div class="sp inline"><p class="lineGroup"><span class="speaker"><span class="italic">A.</span></span> Quid? si nos tacemus, locus ipse te non admonet, quid tibi sit deinde dicendum?</p></div>
<div class="sp inline"><p class="lineGroup"><span class="speaker"><span class="italic">M.</span></span> Mihine? de iudiciis arbitror, Pomponi; id est enim iunctum magistratibus.</p></div>
<span class="br"></span><span class="lineNumber">48</span><span class="br"></span><div class="sp inline"><p class="lineGroup"><span class="speaker"><span class="italic">A.</span></span> Quid? de iure populi Romani, quem ad modum instituisti, dicendum nihil putas?</p></div>
</section><notes></notes></section>