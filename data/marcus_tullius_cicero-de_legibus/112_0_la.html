<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<h2><span class="ac">Fragmenta<span class="linebreak"></span>
Librorum De Legibus</span></h2>
<p>1. Gratulemurque nobis, quoniam mors aut meliorem, quam qui est in vita, aut certe non deteriorem adlatura est statum; nam sine corpore animo vigente divina vita est, sensu carente nihil profecto est mali. (<span class="italic">Lactant., lnst. Div. III</span>, 19.)</p>
<p>2. Sicut una eademque natura mundus omnibus partibus inter se congruentibus cohaeret ac nititur, sic omnes homines inter se natura confusi pravitate dissentiunt nec se intellegunt esse consanguineos et subiectos sub unam eandemque tutelam; quod si teneretur, deorum profecto vitam homines viverent. (<span class="italic">Lactant., Inst. Div. V</span>, 8.)</p>
<p>3. Visne igitur, quoniam sol paululum a meridie iam devexus videtur nequedum satis ab his novellis arboribus omnis hic locus opacatur, descendamus ad Lirim eaque, quae restant, in illis alnorum umbraculis persequamur? (<span class="italic">Macrob., Saturn.VI</span>, 4, 8: <span class="italic">Cicero in quinto De Legibus</span>.)</p>
</section><notes></notes></section>