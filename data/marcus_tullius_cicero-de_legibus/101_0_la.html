<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

verius, quam quod Platoni nostro placet, qui musicorum cantibus ait mutatis mutari civitatum status. ego autem nobilium vita victuque mutato mores mutari civitatum puto. quo perniciosius de re publica merentur vitiosi principes, quod non solum vitia concipiunt ipsi, sed ea infundunt in civitatem, neque solum obsunt, quod ipsi corrumpuntur, sed etiam quod corrumpunt, plusque exemplo quam peccato nocent. atque haec lex dilatata in ordinem cunctum coangustari etiam potest; pauci enim atque admodum pauci honore et gloria amplificati vel corrumpere mores civitatis vel corrigere possunt.</p>
<p>Sed haec et nunc satis et in illis libris tractata sunt diligentius. quare ad reliqua veniamus.</p>
<p><span class="br"></span><span class="lineNumber">33</span><span class="br"></span>XV. Proximum autem est de suffragiis, quae iubeo <span class="italic">nota esse optimatibus, populo libera.</span></p>
<div class="sp inline"><p class="lineGroup"><span class="speaker"><span class="italic">A.</span></span> Ita mehercule attendi nec satis intellexi, quid sibi lex aut quid verba ista vellent.</p></div>
<div class="sp inline"><p class="lineGroup"><span class="speaker"><span class="italic">M.</span></span> Dicam, Tite, et versabor in re difficili ac multum et saepe quaesita, suffragia in magistratu mandando ac de reo iudicando sciscendaque<a class="footnoteLink" href="#note_LCL213_496_1" id="target_note_LCL213_496_1"><sup>1</sup></a> in lege aut rogatione clam an palam ferri melius esset.</p></div>
</section><notes><section class="footnotes"><ul><li class="note" id="note_LCL213_496_1"><a class="footnoteCrossrefLink" href="#target_note_LCL213_496_1" title="Click to highlight in text"><sup class="lineRef">1</sup><span class="italic">sciscenda</span> supplied by Vahlen; omitted in MSS.</a></li><script type="text/javascript">document.getElementById('note_LCL213_496_1').style.display = "none";</script></ul></section></notes></section>