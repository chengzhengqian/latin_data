<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><div class="sp"><p class="lineGroup">

urbem condidisset, neque Atti Navii nomen memoria floreret tam diu, nisi omnes hi multa ad veritatem admirabilia dixissent. sed dubium non est, quin haec disciplina et ars augurum evanuerit iam et vetustate et neglegentia. ita neque illi adsentior, qui hanc scientiam negat umquam in nostro collegio fuisse, neque illi, qui esse etiam nunc putat; quae mihi videtur apud maiores fuisse duplex, ut ad rei publicae tempus non numquam, ad agendi consilium saepissime pertineret.</p></div>
<span class="br"></span><span class="lineNumber">34</span><span class="br"></span><div class="sp inline"><p class="lineGroup"><span class="speaker"><span class="italic">A.</span></span> Credo hercle ita esse istique rationi potissimum adsentior. Sed redde cetera.</p></div>
<p>XIV. <span class="italic">M.</span> Reddam vero, et id, si potero, brevi. sequitur enim de iure <span class="italic">belli</span>; in quo et suscipiendo et gerendo et deponendo ius ut plurimum valeret et fides, eorumque ut <span class="italic">publici interpretes</span> essent, lege sanximus. iam de <span class="italic">haruspicum</span> religione, de <span class="italic">expiationibus</span>
et <span class="italic">procurationibus</span> sat esse plane in ipsa lege dictum puto.</p>
<div class="sp inline"><p class="lineGroup"><span class="speaker"><span class="italic">A.</span></span> Adsentior, quoniam omnis haec in religione versatur oratio.</p></div>
<div class="sp inline"><p class="lineGroup"><span class="speaker"><span class="italic">M.</span></span> At vero quod sequitur quo modo aut tu adsentiare aut<a class="footnoteLink" href="#note_LCL213_412_1" id="target_note_LCL213_412_1"><sup>1</sup></a> ego reprehendam sane quaero, Tite.</p></div>
<span class="br"></span><span class="lineNumber">35</span><span class="br"></span><div class="sp inline"><p class="lineGroup"><span class="speaker"><span class="italic">A.</span></span> Quid tandem id est?</p></div>
<div class="sp inline"><p class="lineGroup"><span class="speaker"><span class="italic">M.</span></span> De <span class="italic">nocturnis sacrificiis mulierum</span>.</p></div>
<div class="sp inline"><p class="lineGroup"><span class="speaker"><span class="italic">A.</span></span> Ego vero adsentior, excepto praesertim in ipsa lege <span class="italic">sollemni sacrificio ac publico.</span></p></div>
</section><notes><section class="footnotes"><ul><li class="note" id="note_LCL213_412_1"><a class="footnoteCrossrefLink" href="#target_note_LCL213_412_1" title="Click to highlight in text"><sup class="lineRef">1</sup><span class="italic">aut</span> supplied in the editions; omitted in MSS.</a></li><script type="text/javascript">document.getElementById('note_LCL213_412_1').style.display = "none";</script></ul></section></notes></section>