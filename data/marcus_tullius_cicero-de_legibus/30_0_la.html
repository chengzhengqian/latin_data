<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">51</span><span class="br"></span>Quid enim? possumus eos, qui a stupro arcentur infamiae metu, pudicos dicere, cum ipsa infamia propter rei turpitudinem consequatur? nam quid aut laudari rite aut vituperari potest, si ab eius natura recesseris, quod aut laudandum aut vituperandum putes? an corporis pravitates, si erunt perinsignes, habebunt aliquid offensionis, animi deformitas non habebit? cuius turpitudo ex ipsis vitiis facillime percipi<a class="footnoteLink" href="#note_LCL213_354_1" id="target_note_LCL213_354_1"><sup>1</sup></a> potest; quid enim foedius avaritia, quid inmanius libidine, quid contemptius timiditate, quid abiectius tarditate et stultitia dici potest? quid ergo? eos, qui singulis vitiis excellunt aut etiam pluribus, propter damna aut detrimenta aut cruciatus aliquos miseros esse dicimus an propter vim turpitudinemque vitiorum? quod item ad contrariam laudem
<span class="br"></span><span class="lineNumber">52</span><span class="br"></span>in virtutem dici potest. postremo, si propter alias res virtus expetitur, melius esse aliquid quam virtutem necesse est; pecuniamne igitur an honores, an formam, an valetudinem? quae et, cum adsunt, perparva sunt, et, quam diu adfutura sint, certum sciri nullo modo potest; an, id quod turpissimum dictu est, voluptatem? at in ea quidem spernenda et repudianda virtus vel maxime cernitur.</p>
<p>Sed videtisne, quanta series rerum sententiarumque sit, atque ut ex alio alia nectantur? quin labebar longius, nisi me retinuissem.</p>
</section><notes><section class="footnotes"><ul><li class="note" id="note_LCL213_354_1"><a class="footnoteCrossrefLink" href="#target_note_LCL213_354_1" title="Click to highlight in text"><sup class="lineRef">1</sup>percipi ABH; <span class="italic">perspici</span> dett., Madvig.</a></li><script type="text/javascript">document.getElementById('note_LCL213_354_1').style.display = "none";</script></ul></section></notes></section>