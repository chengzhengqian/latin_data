<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line indent10">Ipse capaces</span><span class="linebreak"></span>
<span class="line">Heliadum crustas et inaequales berullo</span><span class="linebreak"></span>
<span class="line">Virro tenet phialas: tibi non committitur aurum,</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>vel, si quando datur, custos adfixus ibidem,</span><span class="linebreak"></span>
<span class="line">qui numeret gemmas, ungues observet acutos.</span><span class="linebreak"></span>
<span class="line">da veniam: praeclara illi laudatur iaspis.</span><span class="linebreak"></span>
<span class="line">nam Virro, ut multi, gemmas ad pocula transfert</span><span class="linebreak"></span>
<span class="line">a digitis, quas in vaginae fronte solebat</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>ponere zelotypo iuvenis praelatus Iarbae.</span><span class="linebreak"></span>
<span class="line">tu Beneventani sutoris nomen habentem</span><span class="linebreak"></span>
<span class="line">siccabis calicem nasorum quattuor ac iam</span><span class="linebreak"></span>
<span class="line">quassatum et rupto poscentem sulpura vitro.</span><span class="linebreak"></span>
<span class="line indent1">Si stomachus domini fervet vinoque ciboque,</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>frigidior Geticis petitur decocta pruinis.</span><span class="linebreak"></span>
<span class="line">non eadem vobis poni modo vina querebar?</span><span class="linebreak"></span>
<span class="line">vos aliam potatis aquam. tibi pocula cursor</span><span class="linebreak"></span>
<span class="line">Gaetulus dabit aut nigri manus ossea Mauri</span><span class="linebreak"></span>
<span class="line">et cui per mediam nolis occurrere noctem,</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>clivosae veheris dum per monumenta Latinae.</span><span class="linebreak"></span>
<span class="line">flos Asiae ante ipsum, pretio maiore paratus</span><span class="linebreak"></span>
<span class="line">quam fuit et Tulli census pugnacis et Anci</span><span class="linebreak"></span>
<span class="line">et, ne te teneam, Romanorum omnia regum</span><span class="linebreak"></span>
<span class="line">frivola. quod cum ita sit, tu Gaetulum Ganymedem</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>respice, cum sities. nescit tot milibus emptus</span><span class="linebreak"></span>
<span class="line">pauperibus miscere puer, sed forma, sed aetas</span><span class="linebreak"></span>
</p>
</section><notes></notes></section>