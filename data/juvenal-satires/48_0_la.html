<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">maior habebatur donandi gloria): solum</span><span class="linebreak"></span>
<span class="line">poscimus ut cenes civiliter. hoc face et esto,</span><span class="linebreak"></span>
<span class="line">esto, ut nunc multi, dives tibi, pauper amicis.</span><span class="linebreak"></span>
<span class="line indent1">Anseris ante ipsum magni iecur, anseribus par</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>altilis, et flavi dignus ferro Meleagri</span><span class="linebreak"></span>
<span class="line">spumat aper. post hunc tradentur tubera, si ver</span><span class="linebreak"></span>
<span class="line">tunc erit et facient optata tonitrua cenas</span><span class="linebreak"></span>
<span class="line">maiores. “tibi habe frumentum” Alledius inquit,</span><span class="linebreak"></span>
<span class="line">“o Libye, disiunge boves, dum tubera mittas.”</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>structorem interea, ne qua indignatio desit,</span><span class="linebreak"></span>
<span class="line">saltantem spectes et chironomunta volanti</span><span class="linebreak"></span>
<span class="line">cultello, donec peragat dictata magistri</span><span class="linebreak"></span>
<span class="line">omnia; nec minimo sane discrimine refert</span><span class="linebreak"></span>
<span class="line">quo gestu lepores et quo gallina secetur.</span><span class="linebreak"></span>
<span class="line indent1"><span class="br"></span><span class="lineNumber">125</span><span class="br"></span>Duceris planta velut ictus ab Hercule Cacus</span><span class="linebreak"></span>
<span class="line">et ponere foris, si quid temptaveris umquam</span><span class="linebreak"></span>
<span class="line">hiscere tamquam habeas tria nomina. quando propinat</span><span class="linebreak"></span>
<span class="line">Virro tibi sumitve tuis contacta labellis</span><span class="linebreak"></span>
<span class="line">pocula? quis vestrum temerarius usque adeo, quis</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>perditus, ut dicat regi “bibe”? plurima sunt quae</span><span class="linebreak"></span>
<span class="line">non audent homines pertusa dicere laena.</span><span class="linebreak"></span>
<span class="line">quadringenta tibi si quis deus aut similis dis</span><span class="linebreak"></span>
<span class="line">et melior fatis donaret homuncio, quantus</span><span class="linebreak"></span>
<span class="line">ex nihilo, quantus fieres Virronis amicus!</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>“da Trebio, pone ad Trebium. vis, frater, ab ipsis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_224_116"><sup class="lineRef">116</sup>spumat PSRA: fumat Φ</li></ul></section></notes></section>