<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">si malus est, nequeo laudare et poscere; motus</span><span class="linebreak"></span>
<span class="line">astrorum ignoro; funus promittere patris</span><span class="linebreak"></span>
<span class="line">nec volo nec possum; ranarum viscera numquam</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>inspexi; ferre ad nuptam quae mittit adulter,</span><span class="linebreak"></span>
<span class="line">quae mandat, norunt alii; me nemo ministro</span><span class="linebreak"></span>
<span class="line">fur erit, atque ideo nulli comes exeo tamquam</span><span class="linebreak"></span>
<span class="line">mancus et extinctae corpus non utile dextrae.</span><span class="linebreak"></span>
<span class="line">quis nunc diligitur nisi conscius et cui fervens</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>aestuat occultis animus semperque tacendis?</span><span class="linebreak"></span>
<span class="line">nil tibi se debere putat, nil conferet umquam,</span><span class="linebreak"></span>
<span class="line">participem qui te secreti fecit honesti.</span><span class="linebreak"></span>
<span class="line">carus erit Verri qui Verrem tempore quo vult</span><span class="linebreak"></span>
<span class="line">accusare potest. tanti tibi non sit opimi</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>omnis harena Tagi quodque in mare volvitur aurum,</span><span class="linebreak"></span>
<span class="line">ut somno careas ponendaque praemia sumas</span><span class="linebreak"></span>
<span class="line">tristis et a magno semper timearis amico.</span><span class="linebreak"></span>
<span class="line indent1">Quae nunc divitibus gens acceptissima nostris</span><span class="linebreak"></span>
<span class="line">et quos praecipue fugiam, properabo fateri,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>nec pudor obstabit. non possum ferre, Quirites,</span><span class="linebreak"></span>
<span class="line">Graecam Vrbem. quamvis quota portio faecis Achaei?</span><span class="linebreak"></span>
<span class="line">iam pridem Syrus in Tiberim defluxit Orontes</span><span class="linebreak"></span>
<span class="line">et linguam et mores et cum tibicine chordas</span><span class="linebreak"></span>
<span class="line">obliquas nec non gentilia tympana secum</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>vexit et ad Circum iussas prostare puellas.</span><span class="linebreak"></span>
<span class="line">ite, quibus grata est picta lupa barbara mitra.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_170_48"><sup class="lineRef">48</sup>extinctae . . . dextrae <span class="italic">codd</span>.: extincta . . . dextra <span class="italic">Markland, Eremita</span>
</li><li class="note text" id="note_LCL091_170_54"><sup class="lineRef">54</sup>opimi <span class="italic">Buecheler</span>: opaci <span class="italic">codd</span>.</li></ul></section></notes></section>