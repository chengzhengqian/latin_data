<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">Iliadum lacrimas, ut primos edere planctus</span><span class="linebreak"></span>
<span class="line">Cassandra inciperet scissaque Polyxena palla,</span><span class="linebreak"></span>
<span class="line">si foret extinctus diverso tempore, quo non</span><span class="linebreak"></span>
<span class="line">coeperat audaces Paris aedificare carinas.</span><span class="linebreak"></span>
<span class="line"><span class="br"></span><span class="lineNumber">265</span><span class="br"></span>longa dies igitur quid contulit? omnia vidit</span><span class="linebreak"></span>
<span class="line">eversa et flammis Asiam ferroque cadentem.</span><span class="linebreak"></span>
<span class="line">tunc miles tremulus posita tulit arma tiara</span><span class="linebreak"></span>
<span class="line">et ruit ante aram summi Iovis ut vetulus bos,</span><span class="linebreak"></span>
<span class="line">qui domini cultris tenue et miserabile collum</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>praebet ab ingrato iam fastiditus aratro.</span><span class="linebreak"></span>
<span class="line">exitus illi utcumque hominis, sed torva canino</span><span class="linebreak"></span>
<span class="line">latravit rictu quae post hunc vixerat uxor.</span><span class="linebreak"></span>
<span class="line indent1">Festino ad nostros et regem transeo Ponti</span><span class="linebreak"></span>
<span class="line">et Croesum, quem vox iusti facunda Solonis</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>respicere ad longae iussit spatia ultima vitae.</span><span class="linebreak"></span>
<span class="line">exilium et carcer Minturnarumque paludes</span><span class="linebreak"></span>
<span class="line">et mendicatus victa Carthagine panis</span><span class="linebreak"></span>
<span class="line">hinc causas habuere; quid illo cive tulisset</span><span class="linebreak"></span>
<span class="line">natura in terris, quid Roma beatius umquam,</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>si circumducto captivorum agmine et omni</span><span class="linebreak"></span>
<span class="line">bellorum pompa animam exhalasset opimam,</span><span class="linebreak"></span>
<span class="line">cum de Teutonico vellet descendere curru?</span><span class="linebreak"></span>
<span class="line">provida Pompeio dederat Campania febres</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_388_271"><sup class="lineRef">271</sup>illi <span class="italic">Willis</span>: ille <span class="italic">codd</span>.</li></ul></section></notes></section>