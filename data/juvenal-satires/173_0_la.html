<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">pluris dimidio, nec te fastidia mercis</span><span class="linebreak"></span>
<span class="line">ullius subeant ablegandae Tiberim ultra,</span><span class="linebreak"></span>
<span class="line">neu credas ponendum aliquid discriminis inter</span><span class="linebreak"></span>
<span class="line">unguenta et corium: lucri bonus est odor ex re</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>qualibet. illa tuo sententia semper in ore</span><span class="linebreak"></span>
<span class="line">versetur dis atque ipso Iove digna poeta:</span><span class="linebreak"></span>
<span class="line">‘unde habeas quaerit nemo, sed oportet habere.’”</span><span class="linebreak"></span>
<span class="line">[hoc monstrant vetulae pueris repentibus assae,</span><span class="linebreak"></span>
<span class="line">hoc discunt omnes ante alpha et beta puellae.]</span><span class="linebreak"></span>
<span class="line indent1"><span class="br"></span><span class="lineNumber">210</span><span class="br"></span>Talibus instantem monitis quemcumque parentem</span><span class="linebreak"></span>
<span class="line">sic possem adfari: “dic, o vanissime, quis te</span><span class="linebreak"></span>
<span class="line">festinare iubet? meliorem praesto magistro</span><span class="linebreak"></span>
<span class="line">discipulum. securus abi: vinceris, ut Aiax</span><span class="linebreak"></span>
<span class="line">praeteriit Telamonem, ut Pelea vicit Achilles.</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>parcendum est teneris; nondum implevere medullas</span><span class="linebreak"></span>
<span class="line">maturae mala nequitiae. cum ponere barbam</span><span class="linebreak"></span>
<span class="line">coeperit et longi mucronem admittere cultri,</span><span class="linebreak"></span>
<span class="line">falsus erit testis, vendet periuria summa</span><span class="linebreak"></span>
<span class="line">exigua et Cereris tangens aramque pedemque.</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>elatam iam crede nurum, si limina vestra</span><span class="linebreak"></span>
<span class="line">mortifera cum dote subit. quibus illa premetur</span><span class="linebreak"></span>
<span class="line">per somnum digitis! nam quae terraque marique</span><span class="linebreak"></span>
<span class="line">adquirenda putas brevior via conferet illi;</span><span class="linebreak"></span>
<span class="line">nullus enim magni sceleris labor. ‘haec ego numquam</span><span class="linebreak"></span>
<span class="line"><span class="br"></span><span class="lineNumber">225</span><span class="br"></span>mandavi’ dices olim ‘nec talia suasi.’</span><span class="linebreak"></span>
<span class="line">mentis causa malae tamen est et origo penes te.</span><span class="linebreak"></span>
<span class="line">nam quisquis magni census praecepit amorem</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_474_206"><sup class="lineRef">206</sup>poeta PS: poetae Φ</li><li class="note text" id="note_LCL091_474_208"><sup class="lineRef">208-9</sup>
<span class="italic">del. Jahn |</span> repentibus <span class="italic">Sang</span>.: petentibus F: repetentibus U: poscentibus Φ</li><li class="note text" id="note_LCL091_474_216"><sup class="lineRef">216</sup>ponere <span class="italic">Markland</span>: pectere <span class="italic">codd</span>.</li><li class="note text" id="note_LCL091_474_217"><sup class="lineRef">217</sup>longi Φ: longae PAF</li></ul></section></notes></section>