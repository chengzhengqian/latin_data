<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">nomina servorum nec voltum agnoscit amici</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>cum quo praeterita cenavit nocte, nec illos</span><span class="linebreak"></span>
<span class="line">quos genuit, quos eduxit. nam codice saevo</span><span class="linebreak"></span>
<span class="line">heredes vetat esse suos, bona tota feruntur</span><span class="linebreak"></span>
<span class="line">ad Phialen; tantum artificis valet halitus oris,</span><span class="linebreak"></span>
<span class="line">quod steterat multis in carcere fornicis annis.</span><span class="linebreak"></span>
<span class="line indent1"><span class="br"></span><span class="lineNumber">240</span><span class="br"></span>Vt vigeant sensus animi, ducenda tamen sunt</span><span class="linebreak"></span>
<span class="line">funera natorum, rogus aspiciendus amatae</span><span class="linebreak"></span>
<span class="line">coniugis et fratris plenaeque sororibus urnae.</span><span class="linebreak"></span>
<span class="line">haec data poena diu viventibus, ut renovata</span><span class="linebreak"></span>
<span class="line">semper clade domus multis in luctibus inque</span><span class="linebreak"></span>
<span class="line"><span class="br"></span><span class="lineNumber">245</span><span class="br"></span>perpetuo maerore et nigra veste senescant.</span><span class="linebreak"></span>
<span class="line">rex Pylius, magno si quicquam credis Homero,</span><span class="linebreak"></span>
<span class="line">exemplum vitae fuit a cornice secundae.</span><span class="linebreak"></span>
<span class="line">felix nimirum, qui tot per saecula mortem</span><span class="linebreak"></span>
<span class="line">distulit atque suos iam dextra conputat annos,</span><span class="linebreak"></span>
<span class="line"><span class="br"></span><span class="lineNumber">250</span><span class="br"></span>quique novum totiens mustum bibit. oro parumper</span><span class="linebreak"></span>
<span class="line">attendas quantum de legibus ipse queratur</span><span class="linebreak"></span>
<span class="line">fatorum et nimio de stamine, cum videt acris</span><span class="linebreak"></span>
<span class="line">Antilochi barbam ardentem, cum quaerit ab omni</span><span class="linebreak"></span>
<span class="line">quisquis adest socio cur haec in tempora duret,</span><span class="linebreak"></span>
<span class="line"><span class="br"></span><span class="lineNumber">255</span><span class="br"></span>quod facinus dignum tam longo admiserit aevo.</span><span class="linebreak"></span>
<span class="line">haec eadem Peleus, raptum cum luget Achillem,</span><span class="linebreak"></span>
<span class="line">atque alius, cui fas Ithacum lugere natantem.</span><span class="linebreak"></span>
<span class="line">incolumi Troia Priamus venisset ad umbras</span><span class="linebreak"></span>
<span class="line">Assaraci magnis sollemnibus, Hectore funus</span><span class="linebreak"></span>
<span class="line"><span class="br"></span><span class="lineNumber">260</span><span class="br"></span>portante ac reliquis fratrum cervicibus inter</span><span class="linebreak"></span>
</p>
</section><notes></notes></section>