<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">da testem Romae tam sanctum quam fuit hospes</span><span class="linebreak"></span>
<span class="line">numinis Idaei, procedat vel Numa vel qui</span><span class="linebreak"></span>
<span class="line">servavit trepidam flagranti ex aede Minervam:</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>protinus ad censum, de moribus ultima fiet</span><span class="linebreak"></span>
<span class="line">quaestio. ‘quot pascit servos? quot possidet agri</span><span class="linebreak"></span>
<span class="line">iugera? quam multa magnaque paropside cenat?’</span><span class="linebreak"></span>
<span class="line">quantum quisque sua nummorum servat in arca,</span><span class="linebreak"></span>
<span class="line">tantum habet et fidei. iures licet et Samothracum</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>et nostrorum aras, contemnere fulmina pauper</span><span class="linebreak"></span>
<span class="line">creditur atque deos dis ignoscentibus ipsis.</span><span class="linebreak"></span>
<span class="line">quid quod materiam praebet causasque iocorum</span><span class="linebreak"></span>
<span class="line">omnibus hic idem, si foeda et scissa lacerna,</span><span class="linebreak"></span>
<span class="line">si toga sordidula est et rupta calceus alter</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>pelle patet, vel si consuto volnere crassum</span><span class="linebreak"></span>
<span class="line">atque recens linum ostendit non una cicatrix?</span><span class="linebreak"></span>
<span class="line">nil habet infelix paupertas durius in se</span><span class="linebreak"></span>
<span class="line">quam quod ridiculos homines facit. ‘exeat’ inquit,</span><span class="linebreak"></span>
<span class="line">‘si pudor est, et de pulvino surgat equestri,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>cuius res legi non sufficit, et sedeant hic</span><span class="linebreak"></span>
<span class="line">lenonum pueri quocumque ex fornice nati,</span><span class="linebreak"></span>
<span class="line">hic plaudat nitidus praeconis filius inter</span><span class="linebreak"></span>
<span class="line">pinnirapi cultos iuvenes iuvenesque lanistae.’</span><span class="linebreak"></span>
<span class="line">sic libitum vano, qui nos distinxit, Othoni.</span><span class="linebreak"></span>
</p>
</section><notes></notes></section>