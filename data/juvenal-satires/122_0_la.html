<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">hunc hominem.” “sed quo cecidit sub crimine? quisnam</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>delator quibus indicibus, quo teste probavit?”</span><span class="linebreak"></span>
<span class="line">“nil horum; verbosa et grandis epistula venit</span><span class="linebreak"></span>
<span class="line">a Capreis.” “bene habet, nil plus interrogo.” sed quid</span><span class="linebreak"></span>
<span class="line">turba Remi? sequitur fortunam, ut semper, et odit</span><span class="linebreak"></span>
<span class="line">damnatos. idem populus, si Nortia Tusco</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>favisset, si oppressa foret secura senectus</span><span class="linebreak"></span>
<span class="line">principis, hac ipsa Seianum diceret hora</span><span class="linebreak"></span>
<span class="line">Augustum. iam pridem, ex quo suffragia nulli</span><span class="linebreak"></span>
<span class="line">vendimus, effudit curas; nam qui dabat olim</span><span class="linebreak"></span>
<span class="line">imperium, fasces, legiones, omnia, nunc se</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>continet atque duas tantum res anxius optat,</span><span class="linebreak"></span>
<span class="line">panem et circenses. “perituros audio multos.”</span><span class="linebreak"></span>
<span class="line">“nil dubium, magna est fornacula.” “pallidulus mi</span><span class="linebreak"></span>
<span class="line">Bruttidius meus ad Martis fuit obvius aram;</span><span class="linebreak"></span>
<span class="line">quam timeo, victus ne poenas exigat Aiax</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>ut male defensus. curramus praecipites et,</span><span class="linebreak"></span>
<span class="line">dum iacet in ripa, calcemus Caesaris hostem.</span><span class="linebreak"></span>
<span class="line">sed videant servi, ne quis neget et pavidum in ius</span><span class="linebreak"></span>
<span class="line">cervice obstricta dominum trahat.” hi sermones</span><span class="linebreak"></span>
<span class="line">tunc de Seiano, secreta haec murmura volgi.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_372_85"><sup class="lineRef">85</sup>ut male defensus Φ: a male defensis <span class="italic">Hendry</span>
</li></ul></section></notes></section>