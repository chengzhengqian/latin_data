<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">alterius sexus] magis ille extenditur, et mox</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>auribus atque oculis concepta urina movetur.</span><span class="linebreak"></span>
<span class="line">non capit has nugas humilis domus. audiat ille</span><span class="linebreak"></span>
<span class="line">testarum crepitus cum verbis, nudum olido stans</span><span class="linebreak"></span>
<span class="line">fornice mancipium quibus abstinet, ille fruatur</span><span class="linebreak"></span>
<span class="line">vocibus obscenis omnique libidinis arte,</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>qui Lacedaemonium pytismate lubricat orbem;</span><span class="linebreak"></span>
<span class="line">[namque ibi fortunae veniam damus. alea turpis,</span><span class="linebreak"></span>
<span class="line">turpe et adulterium mediocribus: haec eadem illi</span><span class="linebreak"></span>
<span class="line">omnia cum faciunt, hilares nitidique vocantur.]</span><span class="linebreak"></span>
<span class="line">nostra dabunt alios hodie convivia ludos:</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>conditor Iliados cantabitur atque Maronis</span><span class="linebreak"></span>
<span class="line">altisoni dubiam facientia carmina palmam.</span><span class="linebreak"></span>
<span class="line">quid refert, tales versus qua voce legantur?</span><span class="linebreak"></span>
<span class="line indent1">Sed nunc dilatis averte negotia curis</span><span class="linebreak"></span>
<span class="line">et gratam requiem dona tibi, quando licebit</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>per totum cessare diem. non fenoris ulla</span><span class="linebreak"></span>
<span class="line">mentio nec, prima si luce egressa reverti</span><span class="linebreak"></span>
<span class="line">nocte solet, tacito bilem tibi contrahat uxor</span><span class="linebreak"></span>
<span class="line">umida suspectis referens multicia rugis</span><span class="linebreak"></span>
<span class="line">vexatasque comas et voltum auremque calentem.</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>protinus ante meum quidquid dolet exue limen,</span><span class="linebreak"></span>
<span class="line">pone domum et servos et quidquid frangitur illis</span><span class="linebreak"></span>
<span class="line">aut perit, ingratos ante omnia pone sodalis.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_414_176"><sup class="lineRef">176-8</sup>
<span class="italic">del</span>. <span class="italic">Ribbeck</span>
</li></ul></section></notes></section>