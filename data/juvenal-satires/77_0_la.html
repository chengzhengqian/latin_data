<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">nulla viri cura interea nec mentio fiet</span><span class="linebreak"></span>
<span class="line">damnorum. vivit tamquam vicina mariti,</span><span class="linebreak"></span>
<span class="line"><span class="br"></span><span class="lineNumber">510</span><span class="br"></span>hoc solo propior, quod amicos coniugis odit</span><span class="linebreak"></span>
<span class="line">et servos, gravis est rationibus.</span><span class="linebreak"></span>
<span class="line indent10">Ecce furentis</span><span class="linebreak"></span>
<span class="line">Bellonae matrisque deum chorus intrat et ingens</span><span class="linebreak"></span>
<span class="line">semivir, obsceno facies reverenda minori,</span><span class="linebreak"></span>
<span class="line">mollia qui rapta secuit genitalia testa</span><span class="linebreak"></span>
<span class="line"><span class="br"></span><span class="lineNumber">515</span><span class="br"></span>iam pridem, cui rauca cohors, cui tympana cedunt</span><span class="linebreak"></span>
<span class="line">plebeia et Phrygia vestitur bucca tiara.</span><span class="linebreak"></span>
<span class="line">grande sonat metuique iubet Septembris et Austri</span><span class="linebreak"></span>
<span class="line">adventum, nisi se centum lustraverit ovis</span><span class="linebreak"></span>
<span class="line">et xerampelinas veteres donaverit ipsi,</span><span class="linebreak"></span>
<span class="line"><span class="br"></span><span class="lineNumber">520</span><span class="br"></span>ut quidquid subiti et magni discriminis instat</span><span class="linebreak"></span>
<span class="line">in tunicas eat et totum semel expiet annum.</span><span class="linebreak"></span>
<span class="line">hibernum fracta glacie descendet in amnem,</span><span class="linebreak"></span>
<span class="line">ter matutino Tiberi mergetur et ipsis</span><span class="linebreak"></span>
<span class="line">verticibus timidum caput abluet, inde superbi</span><span class="linebreak"></span>
<span class="line"><span class="br"></span><span class="lineNumber">525</span><span class="br"></span>totum regis agrum nuda ac tremibunda cruentis</span><span class="linebreak"></span>
<span class="line">erepet genibus; si candida iusserit Io,</span><span class="linebreak"></span>
<span class="line">ibit ad Aegypti finem calidaque petitas</span><span class="linebreak"></span>
<span class="line">a Meroe portabit aquas, ut spargat in aede</span><span class="linebreak"></span>
<span class="line">Isidis, antiquo quae proxima surgit ovili.</span><span class="linebreak"></span>
<span class="line"><span class="br"></span><span class="lineNumber">530</span><span class="br"></span>credit enim ipsius dominae se voce moneri.</span><span class="linebreak"></span>
</p>
</section><notes></notes></section>