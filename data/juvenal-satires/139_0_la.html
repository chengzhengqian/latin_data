<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">necdum ausus virgas humilis mordere salicti,</span><span class="linebreak"></span>
<span class="line">qui plus lactis habet quam sanguinis, et montani</span><span class="linebreak"></span>
<span class="line">asparagi, posito quos legit vilica fuso.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>grandia praeterea tortoque calentia feno</span><span class="linebreak"></span>
<span class="line">ova adsunt ipsis cum matribus, et servatae</span><span class="linebreak"></span>
<span class="line">parte anni quales fuerant in vitibus uvae,</span><span class="linebreak"></span>
<span class="line">Signinum Syriumque pirum, de corbibus isdem</span><span class="linebreak"></span>
<span class="line">aemula Picenis et odoris mala recentis</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>nec metuenda tibi, siccatum frigore postquam</span><span class="linebreak"></span>
<span class="line">autumnum et crudi posuere pericula suci.</span><span class="linebreak"></span>
<span class="line">haec olim nostri iam luxuriosa senatus</span><span class="linebreak"></span>
<span class="line">cena fuit. Curius parvo quae legerat horto</span><span class="linebreak"></span>
<span class="line">ipse focis brevibus ponebat holuscula, quae nunc</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>squalidus in magna fastidit conpede fossor,</span><span class="linebreak"></span>
<span class="line">qui meminit calidae sapiat quid volva popinae.</span><span class="linebreak"></span>
<span class="line">sicci terga suis rara pendentia crate</span><span class="linebreak"></span>
<span class="line">moris erat quondam festis servare diebus</span><span class="linebreak"></span>
<span class="line">et natalicium cognatis ponere lardum</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>accedente nova, si quam dabat hostia, carne.</span><span class="linebreak"></span>
<span class="line">cognatorum aliquis titulo ter consulis atque</span><span class="linebreak"></span>
<span class="line">castrorum imperiis et dictatoris honore</span><span class="linebreak"></span>
<span class="line">functus ad has epulas solito maturius ibat</span><span class="linebreak"></span>
<span class="line">erectum domito referens a monte ligonem.</span><span class="linebreak"></span>
<span class="line indent2"><span class="br"></span><span class="lineNumber">90</span><span class="br"></span>Cum tremerent autem Fabios durumque Catonem</span><span class="linebreak"></span>
<span class="line">et Scauros et Fabricium, rigidique severos</span><span class="linebreak"></span>
<span class="line">censoris mores etiam collega timeret,</span><span class="linebreak"></span>
<span class="line">nemo inter curas et seria duxit habendum</span><span class="linebreak"></span>
</p>
</section><notes></notes></section>