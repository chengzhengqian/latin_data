<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">bis quingena dedit. tanti vocat ille pudicam,</span><span class="linebreak"></span>
<span class="line">nec pharetris Veneris macer est aut lampade fervet:</span><span class="linebreak"></span>
<span class="line">inde faces ardent, veniunt a dote sagittae.</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>libertas emitur. coram licet innuat atque</span><span class="linebreak"></span>
<span class="line">rescribat: vidua est, locuples quae nupsit avaro.</span><span class="linebreak"></span>
<span class="line indent1">“Cur desiderio Bibulae Sertorius ardet?”</span><span class="linebreak"></span>
<span class="line">si verum excutias, facies non uxor amatur.</span><span class="linebreak"></span>
<span class="line">tres rugae subeant et se cutis arida laxet,</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>fiant obscuri dentes oculique minores,</span><span class="linebreak"></span>
<span class="line">“collige sarcinulas” dicet libertus “et exi.</span><span class="linebreak"></span>
<span class="line">iam gravis es nobis et saepe emungeris. exi</span><span class="linebreak"></span>
<span class="line">ocius et propera. sicco venit altera naso.”</span><span class="linebreak"></span>
<span class="line">interea calet et regnat poscitque maritum</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>pastores et ovem Canusinam ulmosque Falernas—</span><span class="linebreak"></span>
<span class="line">quantulum in hoc!—pueros omnes, ergastula tota,</span><span class="linebreak"></span>
<span class="line">quodque domi non est, sed habet vicinus, ematur.</span><span class="linebreak"></span>
<span class="line">mense quidem brumae, cum iam mercator Iason</span><span class="linebreak"></span>
<span class="line">clausus et armatis obstat casa candida nautis,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>grandia tolluntur crystallina, maxima rursus</span><span class="linebreak"></span>
<span class="line">murrina, deinde adamas notissimus et Beronices</span><span class="linebreak"></span>
<span class="line">in digito factus pretiosior. hunc dedit olim</span><span class="linebreak"></span>
<span class="line">barbarus incestae gestare Agrippa sorori,</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_246_158"><sup class="lineRef">158</sup>gestare <span class="italic">Housman</span>: dedit hunc SΦ: dedit hoc PR<span class="italic">Arov</span>. Sang.O</li></ul></section></notes></section>