<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">et quot venales iniuria fecerit agros.</span><span class="linebreak"></span>
<span class="line">sed qui sermones, quam foede bucina famae!</span><span class="linebreak"></span>
<span class="line">“quid nocet haec?” inquit “tunicam mihi malo lupini</span><span class="linebreak"></span>
<span class="line">quam si me toto laudet vicinia pago</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>exigui ruris paucissima farra secantem.”</span><span class="linebreak"></span>
<span class="line">scilicet et morbis et debilitate carebis</span><span class="linebreak"></span>
<span class="line">et luctum et curam effugies, et tempora vitae</span><span class="linebreak"></span>
<span class="line">longa tibi posthac fato meliore dabuntur,</span><span class="linebreak"></span>
<span class="line">si tantum culti solus possederis agri</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>quantum sub Tatio populus Romanus arabat.</span><span class="linebreak"></span>
<span class="line">mox etiam fractis aetate ac Punica passis</span><span class="linebreak"></span>
<span class="line">proelia vel Pyrrhum inmanem gladiosque Molossos</span><span class="linebreak"></span>
<span class="line">tandem pro multis vix iugera bina dabantur</span><span class="linebreak"></span>
<span class="line">vulneribus; merces haec sanguinis atque laboris</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>nulli visa umquam meritis minor aut ingratae</span><span class="linebreak"></span>
<span class="line">curta fides patriae. saturabat glebula talis</span><span class="linebreak"></span>
<span class="line">patrem ipsum turbamque casae, qua feta iacebat</span><span class="linebreak"></span>
<span class="line">uxor et infantes ludebant quattuor, unus</span><span class="linebreak"></span>
<span class="line">vernula, tres domini; sed magnis fratribus horum</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>a scrobe vel sulco redeuntibus altera cena</span><span class="linebreak"></span>
<span class="line">amplior et grandes fumabant pultibus ollae.</span><span class="linebreak"></span>
<span class="line">nunc modus hic agri nostro non sufficit horto.</span><span class="linebreak"></span>
<span class="line">inde fere scelerum causae, nec plura venena</span><span class="linebreak"></span>
<span class="line">miscuit aut ferro grassatur saepius ullum</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>humanae mentis vitium quam saeva cupido</span><span class="linebreak"></span>
<span class="line">inmodici census. nam dives qui fieri volt,</span><span class="linebreak"></span>
</p>
</section><notes></notes></section>