<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">utque magis stupeas ludos Paridemque reliquit.</span><span class="linebreak"></span>
<span class="line">sed quamquam in magnis opibus plumaque paterna</span><span class="linebreak"></span>
<span class="line">et segmentatis dormisset parvula cunis,</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>contempsit pelagus; famam contempserat olim,</span><span class="linebreak"></span>
<span class="line">cuius apud molles minima est iactura cathedras.</span><span class="linebreak"></span>
<span class="line">Tyrrhenos igitur fluctus lateque sonantem</span><span class="linebreak"></span>
<span class="line">pertulit Ionium constanti pectore, quamvis</span><span class="linebreak"></span>
<span class="line">mutandum totiens esset mare. iusta pericli</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>si ratio est et honesta, timent pavidoque gelantur</span><span class="linebreak"></span>
<span class="line">pectore nec tremulis possunt insistere plantis:</span><span class="linebreak"></span>
<span class="line">fortem animum praestant rebus quas turpiter audent.</span><span class="linebreak"></span>
<span class="line">si iubeat coniunx, durum est conscendere navem,</span><span class="linebreak"></span>
<span class="line">tunc sentina gravis, tunc summus vertitur aer:</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>quae moechum sequitur, stomacho valet. illa maritum</span><span class="linebreak"></span>
<span class="line">convomit, haec inter nautas et prandet et errat</span><span class="linebreak"></span>
<span class="line">per puppem et duros gaudet tractare rudentis.</span><span class="linebreak"></span>
<span class="line">qua tamen exarsit forma, qua capta iuventa</span><span class="linebreak"></span>
<span class="line">Eppia? quid vidit propter quod ludia dici</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>sustinuit? nam Sergiolus iam radere guttur</span><span class="linebreak"></span>
<span class="line">coeperat et secto requiem sperare lacerto;</span><span class="linebreak"></span>
<span class="line">praeterea multa in facie deformia, sulcus</span><span class="linebreak"></span>
<span class="line">attritus galea mediisque in naribus ingens</span><span class="linebreak"></span>
<span class="line">gibbus et acre malum semper stillantis ocelli.</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>sed gladiator erat. facit hoc illos Hyacinthos;</span><span class="linebreak"></span>
<span class="line">hoc pueris patriaeque, hoc praetulit illa sorori</span><span class="linebreak"></span>
<span class="line">atque viro. ferrum est quod amant. hic Sergius idem</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_242_107"><sup class="lineRef">107</sup>sulcus <span class="italic">Nisbet</span>: sicut <span class="italic">codd</span>.: ficus <span class="italic">Buecheler</span>
</li></ul></section></notes></section>