<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">nil praeter nubes et caeli numen adorant,</span><span class="linebreak"></span>
<span class="line">nec distare putant humana carne suillam,</span><span class="linebreak"></span>
<span class="line">qua pater abstinuit, mox et praeputia ponunt;</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>Romanas autem soliti contemnere leges</span><span class="linebreak"></span>
<span class="line">Iudaicum ediscunt et servant ac metuunt ius,</span><span class="linebreak"></span>
<span class="line">tradidit arcano quodcumque volumine Moyses:</span><span class="linebreak"></span>
<span class="line">non monstrare vias eadem nisi sacra colenti,</span><span class="linebreak"></span>
<span class="line">quaesitum ad fontem solos deducere verpos.</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>sed pater in causa, cui septima quaeque fuit lux</span><span class="linebreak"></span>
<span class="line">ignava et partem vitae non attigit ullam.</span><span class="linebreak"></span>
<span class="line indent1">Sponte tamen iuvenes imitantur cetera, solam</span><span class="linebreak"></span>
<span class="line">inviti quoque avaritiam exercere iubentur.</span><span class="linebreak"></span>
<span class="line">fallit enim vitium specie virtutis et umbra,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>cum sit triste habitu vultuque et veste severum,</span><span class="linebreak"></span>
<span class="line">nec dubie tamquam frugi laudetur avarus,</span><span class="linebreak"></span>
<span class="line">tamquam parcus homo et rerum tutela suarum</span><span class="linebreak"></span>
<span class="line">certa magis quam si fortunas servet easdem</span><span class="linebreak"></span>
<span class="line">Hesperidum serpens aut Ponticus. adde quod hunc de</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>quo loquor egregium populus putat adquirendi</span><span class="linebreak"></span>
<span class="line">artificem; quippe his crescunt patrimonia fabris</span><span class="linebreak"></span>
<span class="line">[sed crescunt quocumque modo maioraque fiunt]</span><span class="linebreak"></span>
<span class="line">incude adsidua semperque ardente camino.</span><span class="linebreak"></span>
<span class="line">[et pater ergo animi felices credit avaros]</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>qui miratur opes, qui nulla exempla beati</span><span class="linebreak"></span>
<span class="line">pauperis esse putat, iuvenes hortatur ut illa</span><span class="linebreak"></span>
<span class="line">ire via pergant et eidem incumbere sectae.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL091_466_117"><sup class="lineRef">117</sup>
<span class="italic">del. Jahn</span>
</li><li class="note text" id="note_LCL091_466_119"><sup class="lineRef">119</sup>
<span class="italic">del. Housman</span>
</li></ul></section></notes></section>