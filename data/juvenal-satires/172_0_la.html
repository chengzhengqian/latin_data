<section class="div1 language" lang="la"><header><hgroup><h1>Juvenal</h1></hgroup></header><section class="div2">
<p class="lineGroup">
<span class="line">et cito volt fieri; sed quae reverentia legum,</span><span class="linebreak"></span>
<span class="line">quis metus aut pudor est umquam properantis avari?</span><span class="linebreak"></span>
<span class="line">“vivite contenti casulis et collibus istis,</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>o pueri,” Marsus dicebat et Hernicus olim</span><span class="linebreak"></span>
<span class="line">Vestinusque senex, “panem quaeramus aratro,</span><span class="linebreak"></span>
<span class="line">qui satis est mensis: laudant hoc numina ruris,</span><span class="linebreak"></span>
<span class="line">quorum ope et auxilio gratae post munus aristae</span><span class="linebreak"></span>
<span class="line">contingunt homini veteris fastidia quercus.</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>nil vetitum fecisse volet, quem non pudet alto</span><span class="linebreak"></span>
<span class="line">per glaciem perone tegi, qui summovet euros</span><span class="linebreak"></span>
<span class="line">pellibus inversis: peregrina ignotaque nobis</span><span class="linebreak"></span>
<span class="line">ad scelus atque nefas, quaecumque est, purpura ducit.”</span><span class="linebreak"></span>
<span class="line indent1">Haec illi veteres praecepta minoribus; at nunc</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>post finem autumni media de nocte supinum</span><span class="linebreak"></span>
<span class="line">clamosus iuvenem pater excitat: “accipe ceras,</span><span class="linebreak"></span>
<span class="line">scribe, puer, vigila, causas age, perlege rubras</span><span class="linebreak"></span>
<span class="line">maiorum leges. aut vitem posce libello,</span><span class="linebreak"></span>
<span class="line">sed caput intactum buxo narisque pilosas</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>adnotet et grandes miretur Laelius alas;</span><span class="linebreak"></span>
<span class="line">dirue Maurorum attegias, castella Brigantum,</span><span class="linebreak"></span>
<span class="line">ut locupletem aquilam tibi sexagesimus annus</span><span class="linebreak"></span>
<span class="line">adferat; aut, longos castrorum ferre labores</span><span class="linebreak"></span>
<span class="line">si piget et trepidum solvunt tibi cornua ventrem</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>cum lituis audita, pares quod vendere possis</span><span class="linebreak"></span>
</p>
</section><notes></notes></section>