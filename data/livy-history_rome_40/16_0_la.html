<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
<span class="br"></span><span class="lineNumber">8</span><span class="br"></span>quid de magna parte principum loquar, qui in Romanis spem omnem dignitatis et fortunae posuerunt, et in eo qui omnia apud Romanos potest? neque hercule istum mihi tantum, fratri maiori, sed prope est ut tibi quoque ipsi, regi et patri, praeferant. <span class="br"></span><span class="lineNumber">9</span><span class="br"></span>iste enim est cuius beneficio poenam tibi senatus remisit, qui nunc te ab armis Romanis protegit, qui tuam senectutem obligatam et obnoxiam adulescentiae suae esse aequum censet. <span class="br"></span><span class="lineNumber">10</span><span class="br"></span>pro isto Romani stant, pro isto omnes urbes tuo imperio liberatae, pro isto Macedones qui pace Romana gaudent. mihi praeter te, pater, quid usquam aut spei aut praesidii est?</p>
<p>11. â€œQuo spectare illas litteras ad te nunc missas T. Quincti credis, quibus et bene te consuluisse rebus tuis ait quod Demetrium Romam miseris, et hortatur ut iterum et cum pluribus legatis et primoribus Macedonum remittas eum? <span class="br"></span><span class="lineNumber">2</span><span class="br"></span>T. Quinctius nunc est auctor omnium rerum isti et magister. eum sibi te abdicato patre in locum tuum substituit. illic ante omnia clandestina concocta sunt consilia. <span class="br"></span><span class="lineNumber">3</span><span class="br"></span>quaeruntur adiutores consiliis, cum te plures et principes Macedonum cum isto mittere iubet. qui hinc integri et sinceri Romam eunt, Philippum regem se habere credentes, imbuti illinc et infecti Romanis delenimentis redeunt. <span class="br"></span><span class="lineNumber">4</span><span class="br"></span>Demetrius iis unus omnia est, eum iam regem patre vivo appellant.</p>
</section><notes></notes></section>