<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
malus ac suspicax frater ‘nihil aliud scio’ inquit ‘nihil arguo, nisi quod cum ferro comissatum venerunt.’ <span class="br"></span><span class="lineNumber">6</span><span class="br"></span>si quaeram unde id ipsum scias, necesse erit te fateri aut speculatorum tuorum plenam domum fuisse meam, aut illos ita aperte sumpsisse ferrum ut omnes viderent. <span class="br"></span><span class="lineNumber">7</span><span class="br"></span>et ne quid ipse aut prius inquisisse aut nunc criminose argumentari videretur, te quaerere ex iis quos nominasset iubebat an ferrum habuissent, ut tamquam in re dubia, cum id quaesisses quod ipsi fatentur, pro convictis haberentur. <span class="br"></span><span class="lineNumber">8</span><span class="br"></span>quin tu illud quaeri iubes, num tui occidendi causa ferrum sumpserint, num me auctore et sciente? hoc enim videri vis, non illud quod fatentur et palam est. ei<a class="footnoteLink" href="#note_LCL313_428_20" id="target_note_LCL313_428_20"><sup>20</sup></a> sui se tuendi causa sumpsisse dicunt. <span class="br"></span><span class="lineNumber">9</span><span class="br"></span>recte an perperam fecerint, ipsi sui facti rationem reddent: meam causam, quae nihil eo facto contingitur, ne miscueris; <span class="br"></span><span class="lineNumber">10</span><span class="br"></span>aut explica utrum aperte an clam te adgressuri fuerimus. si aperte, cur non omnes ferrum habuimus? cur nemo praeter eos qui tuum speculatorem pulsaverunt? si clam, quis ordo consilii fuit? <span class="br"></span><span class="lineNumber">11</span><span class="br"></span>convivio soluto cum comissator ego discessissem, quattuor substitissent ut sopitum te adgrederentur? quomodo fefellissent et alieni et mei et maxime suspecti, quia paulo ante in rixa fuerant? quomodo autem trucidato te ipsi evasuri fuerunt? quattuor gladiis domus tua capi et expugnari potuit?</p>
</section><notes><section class="footnotes"><ul><li class="note" id="note_LCL313_428_20"><a class="footnoteCrossrefLink" href="#target_note_LCL313_428_20" title="Click to highlight in text"><sup class="lineRef">20</sup>ei <span class="italic">Madvig</span>: et χ: et <span class="italic">inter obelos Briscoe</span>: <span class="italic">del.</span> et (sic etiam <span class="italic">Walker</span>)<span class="italic"> et </span>dicunt<span class="italic"> Gron.</span></a></li><script type="text/javascript">document.getElementById('note_LCL313_428_20').style.display = "none";</script></ul></section></notes></section>