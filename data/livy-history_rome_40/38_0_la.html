<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 petierunt deinde ne trans montes proximos castris pabulatum lignatumque milites irent: culta ea loca suorum finium esse. <span class="br"></span><span class="lineNumber">5</span><span class="br"></span>id ubi impetravere, post eos ipsos montes unde averterant hostem exercitu omni coacto, repente multitudine ingenti castra Romanorum oppugnare simul omnibus portis adgressi sunt. <span class="br"></span><span class="lineNumber">6</span><span class="br"></span>summa vi diem totum oppugnarunt, ita ut ne efferendi quidem signa Romanis spatium nec ad explicandam aciem locus esset: <span class="br"></span><span class="lineNumber">7</span><span class="br"></span>conferti in portis obstando magis quam pugnando castra tutabantur.</p>
<p>Sub occasum solis cum recessissent hostes, duos equites ad Cn. Baebium proconsulem cum litteris Pisas mittit, ut obsesso per indutias sibi quam primum veniret subsidio. <span class="br"></span><span class="lineNumber">8</span><span class="br"></span>Baebius exercitum M. Pinario praetori eunti in Sardiniam tradiderat; ceterum et senatum litteris certiorem fecit obsideri a Liguribus L. Aemilium, <span class="br"></span><span class="lineNumber">9</span><span class="br"></span>et M. Claudio Marcello, cuius proxima inde provincia erat, scripsit ut, si videretur ei, exercitum e Gallia traduceret in Ligures et L. Aemilium liberaret obsidione. <span class="br"></span><span class="lineNumber">10</span><span class="br"></span>haec sera futura auxilia erant. Ligures ad castra postero die redeunt. Aemilius cum et venturos scisset et educere in aciem potuisset, intra vallum suos tenuit, ut extraheret rem in id tempus quo Baebius cum exercitu venire a Pisis posset.</p>
</section><notes></notes></section>