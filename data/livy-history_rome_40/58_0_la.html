<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
veterem exercitum Romam deduxissent, triumphus ab senatu est decretus. <span class="br"></span><span class="lineNumber">9</span><span class="br"></span>hi omnium primi nullo bello gesto triumpharunt. tantum hostiae ductae ante currum, quia nec quod ferretur neque quod duceretur captum, neque quod militibus daretur quicquam in triumphis eorum fuerat.</p>
<p>39. Eodem anno in Hispania Fulvius Flaccus proconsul, quia successor in provinciam tardius veniebat, educto exercitu ex hibernis ulteriorem Celtiberiae agrum, unde ad deditionem non venerant, institit vastare. <span class="br"></span><span class="lineNumber">2</span><span class="br"></span>qua re inritavit magis quam conterruit animos barbarorum; et clam comparatis copiis saltum Manlianum, per quem transiturum exercitum Romanum satis sciebant, obsederunt. </p>
<p><span class="br"></span><span class="lineNumber">3</span><span class="br"></span>In Hispaniam ulteriorem eunti L. Postumio Albino collegae Gracchus mandaverat ut Q. Fulvium certiorem faceret Tarraconem exercitum adduceret; <span class="br"></span><span class="lineNumber">4</span><span class="br"></span>ibi dimittere veteranos supplementaque distribuere et ordinare omnem exercitum sese velle. dies quoque, et ea propinqua, edita Flacco est qua successor esset venturus. <span class="br"></span><span class="lineNumber">5</span><span class="br"></span>haec nova allata res, omissis quae agere instituerat, Flaccum raptim deducere exercitum ex Celtiberia cum coegisset, barbari causae ignari, suam defectionem et clam comparata arma sensisse eum et pertimuisse rati, eo ferocius saltum insederunt. <span class="br"></span><span class="lineNumber">6</span><span class="br"></span>ubi eum saltum prima luce agmen Romanum intravit, repente ex duabus partibus simul exorti hostes Romanos invaserunt.</p>
</section><notes></notes></section>