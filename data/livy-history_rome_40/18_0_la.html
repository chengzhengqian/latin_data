<section class="div1 language" lang="la"><header><hgroup><h1>LIVY</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>â€œOmnia, quae reorum antea fuerant auxilia, pater, praeoccupavit accusator. simulatis lacrimis in alterius perniciem veras meas lacrimas suspectas tibi fecit. <span class="br"></span><span class="lineNumber">4</span><span class="br"></span>cum ipse, ex quo ab Roma redii, per occulta cum suis conloquia dies noctesque insidietur, ultro mihi non insidiatoris modo sed latronis manifesti et percussoris speciem induit. <span class="br"></span><span class="lineNumber">5</span><span class="br"></span>periculo suo te exterret, ut innoxio fratri per eundem te maturet perniciem. perfugium sibi nusquam gentium esse ait, ut ego ne apud te quidem spei quicquam reliquum habeam. <span class="br"></span><span class="lineNumber">6</span><span class="br"></span>circumventum solum inopem invidia gratiae externae, quae obest potius quam prodest, onerat. iam illud quam accusatorie, quod noctis huius crimen miscuit cum cetera insectatione vitae meae, <span class="br"></span><span class="lineNumber">7</span><span class="br"></span>ut et hoc, quod iam quale sit scies, suspectum alio vitae nostrae tenore faceret, et illam vanam criminationem spei voluntatis consiliorum meorum nocturno hoc ficto et composito argumento fulciret. <span class="br"></span><span class="lineNumber">8</span><span class="br"></span>simul et illud quaesivit, ut repentina et minime praeparata accusatio videretur, quippe ex noctis huius metu et tumultu repentino exorta. <span class="br"></span><span class="lineNumber">9</span><span class="br"></span>oportuit autem, Perseu, si proditor ego patris regnique eram, si cum Romanis, si cum aliis inimicis patris inieram consilia, non exspectatam fabulam esse noctis huius, sed proditionis me ante accusatum; <span class="br"></span><span class="lineNumber">10</span><span class="br"></span>si illa, separata ab hac, vana accusatio erat invidiamque tuam 


</p></section><notes></notes></section>