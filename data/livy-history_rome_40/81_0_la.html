<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
erat id studere, ne super impunitatem etiam praemio sceleris frueretur. <span class="br"></span><span class="lineNumber">3</span><span class="br"></span>Antigonum igitur appellat, cui et palam facti parricidii gratia obnoxius erat, neque pudendum aut paenitendum eum regem Macedonibus propter recentem patrui Antigoni gloriam fore censebat.</p>
<p><span class="br"></span><span class="lineNumber">4</span><span class="br"></span>“Quando in eam fortunam veni,” inquit “Antigone, ut orbitas mihi, quam alii detestantur parentes, optabilis esse debeat, regnum, quod a patruo tuo forti, non solum fideli, tutela eius custoditum et auctum etiam accepi, id tibi tradere in animo est. <span class="br"></span><span class="lineNumber">5</span><span class="br"></span>te unum habeo quem dignum regno iudicem. si neminem haberem, perire et exstingui id mallem quam Perseo scelestae fraudis praemium esse. <span class="br"></span><span class="lineNumber">6</span><span class="br"></span>Demetrium excitatum ab inferis restitutumque credam mihi, si te, qui morti innocentis qui meo infelici errori unus inlacrimasti, in locum eius substitutum relinquam.”</p>
<p><span class="br"></span><span class="lineNumber">7</span><span class="br"></span>Ab hoc sermone omni genere honoris producere eum non destitit. cum in Thracia Perseus abesset, circumire Macedoniae urbes principibusque Antigonum commendare; et si vita longior suppetisset, haud dubium fuit quin eum in possessione regni relicturus fuerit. <span class="br"></span><span class="lineNumber">8</span><span class="br"></span>ab Demetriade profectus Thessalonicae plurimum temporis moratus fuerat. inde cum Amphipolim venisset, gravi morbo est implicitus. <span class="br"></span><span class="lineNumber">9</span><span class="br"></span>sed animo tamen aegrum magis fuisse quam corpore constat; curisque et vigiliis, cum identidem species et 
</p></section><notes></notes></section>