<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>Ad viginti tria milia hostium eo die occisa, capta quattuor milia et septingenti cum equis plus quingentis, et signa militaria octoginta octo. <span class="br"></span><span class="lineNumber">7</span><span class="br"></span>magna victoria, non tamen incruenta fuit: Romani milites de duabus legionibus paulo plus ducenti, socium Latini nominis octingenti triginta, externorum auxiliarium duo milia ferme et quadringenti ceciderunt. <span class="br"></span><span class="lineNumber">8</span><span class="br"></span>praetor in castra victorem exercitum reduxit, Acilius manere in captis ab se castris iussus. postero die spolia de hostibus lecta, et pro contione donati quorum insignis virtus fuerat.</p>
<p>33. Sauciis deinde in oppidum Aeburam devectis, per Carpetaniam ad Contrebiam ductae legiones. <span class="br"></span><span class="lineNumber">2</span><span class="br"></span>ea urbs circumsessa cum a Celtiberis auxilia accersisset, morantibus iis, non quia ipsi cunctati sunt, sed quia profectos a domo inexplicabiles continuis imbribus viae et inflati amnes tenebant, desperato auxilio suorum in deditionem venit. <span class="br"></span><span class="lineNumber">3</span><span class="br"></span>Flaccus quoque tempestatibus foedis coactus exercitum omnem in urbem introduxit. </p>
<p><span class="br"></span><span class="lineNumber">4</span><span class="br"></span>Celtiberi, qui a domo profecti erant deditionis ignari, cum tandem superatis, ubi primum imbres remiserunt, amnibus Contrebiam venissent, postquam nulla castra extra moenia viderunt, aut in alteram partem translata rati aut recessisse hostes, per neglegentiam effusi ad oppidum accesserunt. <span class="br"></span><span class="lineNumber">5</span><span class="br"></span>in eos duabus portis Romani eruptionem fecerunt et incompositos adorti fuderunt. <span class="br"></span><span class="lineNumber">6</span><span class="br"></span>quae res ad resistendum eos et ad capessendam pugnam impediit, quod non uno agmine nec ad signa frequentes veniebant, eadem 

</p></section><notes></notes></section>