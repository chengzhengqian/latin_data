<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
 quia pugnae copia non fiebat; equites tantum in stationem egrediebantur, ut parati essent si quid ab hoste moveretur. <span class="br"></span><span class="lineNumber">9</span><span class="br"></span>pone castra utrique pabulatum et lignatum ibant, neutri alteros impedientes.</p>
<p>31. Praetor Romanus ubi satis tot dierum quiete credidit spem factam hosti nihil se priorem moturum, L. Acilium cum ala sinistra et sex milibus provincialium auxiliorum circumire montem iubet qui ab tergo hostibus erat; <span class="br"></span><span class="lineNumber">2</span><span class="br"></span>inde, ubi clamorem audisset, decurrere ad castra eorum.</p>
<p>Nocte profecti sunt, ne possent conspici. <span class="br"></span><span class="lineNumber">3</span><span class="br"></span>Flaccus luce prima C. Scribonium praefectum socium ad vallum hostium cum equitibus extraordinariis sinistrae alae mittit; <span class="br"></span><span class="lineNumber">4</span><span class="br"></span>quos ubi et propius accedere et plures quam soliti erant Celtiberi conspexerunt, omnis equitatus effunditur castris, simul et peditibus signum ad exeundum datur. <span class="br"></span><span class="lineNumber">5</span><span class="br"></span>Scribonius, uti praeceptum erat, ubi primum fremitum equestrem audivit, avertit equos et castra repetit. <span class="br"></span><span class="lineNumber">6</span><span class="br"></span>eo effusius sequi hostes; primo equites, mox et peditum acies aderat, haud dubia spe castra eo die se expugnaturos; quingentos passus non plus a vallo aberant. <span class="br"></span><span class="lineNumber">7</span><span class="br"></span>itaque Flaccus ubi satis abstractos eos a praesidio castrorum suorum ratus est, intra vallum exercitu instructo tribus partibus simul erumpit, clamore non tantum ad ardorem excitandum pugnae sublato, sed etiam ut qui in montibus erant exaudirent. 

</p></section><notes></notes></section>