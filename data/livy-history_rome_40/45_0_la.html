<section class="div1 language" lang="la"><header><hgroup><h1>LIVY</h1></hgroup></header><section class="div2">
<p>30. Magnum bellum ea aestate coortum in Hispania citeriore. ad quinque et triginta milia hominum, quantum numquam ferme antea, Celtiberi comparaverant. Q. Fulvius Flaccus eam obtinebat provinciam. <span class="br"></span><span class="lineNumber">2</span><span class="br"></span>is quia armare iuventutem Celtiberos audierat, et ipse quanta poterat a sociis auxilia contraxerat, sed nequaquam numero militum hostem aequabat. <span class="br"></span><span class="lineNumber">3</span><span class="br"></span>principio veris exercitum in Carpetaniam duxit, et castra locavit ad oppidum Aeburam, modico praesidio in urbe posito. <span class="br"></span><span class="lineNumber">4</span><span class="br"></span>paucis post diebus Celtiberi milia duo fere inde sub colle posuerunt castra. quos ubi adesse praetor Romanus sensit, M. Fulvium fratrem cum duabus turmis sociorum equitum ad castra hostium speculatum misit, quam proxime succedere ad vallum iussum, ut viseret quanta essent; <span class="br"></span><span class="lineNumber">5</span><span class="br"></span>pugna abstineret, reciperetque sese si hostium equitatum exeuntem vidisset.</p>
<p>Ita ut praeceptum erat fecit. per dies aliquot nihil ultra motum quam ut hae duae turmae ostenderentur, dein subducerentur ubi equitatus hostium castris procurrisset. <span class="br"></span><span class="lineNumber">6</span><span class="br"></span>postremo Celtiberi, simul omnibus copiis peditum equitumque castris egressi, acie derecta medio fere spatio inter bina castra constiterunt. campus erat planus omnis et aptus pugnae. <span class="br"></span><span class="lineNumber">7</span><span class="br"></span>ibi stetere Hispani hostes exspectantes. Romanus suos intra vallum continuit. per quadriduum continuum et illi eodem loco aciem instructam tenuerunt et ab Romanis nihil motum. <span class="br"></span><span class="lineNumber">8</span><span class="br"></span>inde quievere in castris Celtiberi,


</p></section><notes></notes></section>