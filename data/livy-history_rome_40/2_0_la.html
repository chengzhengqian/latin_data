<section class="div1 language" lang="la"><header><hgroup><h1>LIVY</h1></hgroup></header><section class="div2"><p class="noindent">
septem milia peditum sociorum ac Latini nominis et quadringentos equites, et mittere ad M. Marcellum in Galliam, cui ex consulatu prorogatum imperium erat. <span class="br"></span><span class="lineNumber">7</span><span class="br"></span>in Hispaniam utramque quae ducerentur quattuor milia peditum civium Romanorum et ducenti equites, et sociorum septem milia peditum cum trecentis equitibus, scribi iussa. <span class="br"></span><span class="lineNumber">8</span><span class="br"></span>et Q. Fabio Labeoni cum exercitu quem habebat in Liguribus prorogatum in annum imperium est.</p>
<p>2. Ver procellosum eo anno fuit. pridie Parilia, medio ferme die, atrox cum vento tempestas coorta multis sacris profanisque locis stragem fecit, signa aenea in Capitolio deiecit, forem ex aede Lunae, <span class="br"></span><span class="lineNumber">2</span><span class="br"></span>quae in Aventino est, raptam tulit et in posticis parietibus Cereris templi adfixit, signa alia in circo maximo cum columnis quibus superstabant evertit, <span class="br"></span><span class="lineNumber">3</span><span class="br"></span>fastigia aliquot templorum a culminibus abrupta foede dissipavit. itaque in prodigium versa ea tempestas, procurarique haruspices iusserunt. <span class="br"></span><span class="lineNumber">4</span><span class="br"></span>simul procuratum est quod tripedem mulum Reate natum nuntiatum erat, et a Formiis aedem Apollinis Caietae de caelo tactam. ob ea prodigia viginti hostiis maioribus sacrificatum et diem unum supplicatio fuit.</p>
</section><notes></notes></section>