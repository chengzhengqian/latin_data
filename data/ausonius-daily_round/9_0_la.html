<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">per mare navifragum gradior pedes et freta cursu</span><span class="linebreak"></span>
<span class="line">transilio et subitis volito super aera pinnis.</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>infandas etiam veneres incestaque noctis</span><span class="linebreak"></span>
<span class="line">dedecora et tragicos patimur per somnia coetus.</span><span class="linebreak"></span>
<span class="line">perfugium tamen est, quotiens portenta soporum</span><span class="linebreak"></span>
<span class="line">solvit rupta pudore quies et imagine foeda</span><span class="linebreak"></span>
<span class="line">libera mens vigilat: totum bene conscia lectum</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>pertractat secura manus: probrosa recedit</span><span class="linebreak"></span>
<span class="line">culpa tori et profugi manascunt crimina somni.</span><span class="linebreak"></span>
<span class="line">cerno triumphantes inter me plaudere: rursum</span><span class="linebreak"></span>
<span class="line">inter captivos trahor exarmatus Alanos.</span><span class="linebreak"></span>
<span class="line">templa deum sanctasque fores palatiaque aurea</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>specto et Sarrano videor discumbere in ostro</span><span class="linebreak"></span>
<span class="line">et mox fumosis conviva adcumbo popinis.</span><span class="linebreak"></span>
<span class="line indent1">Divinum perhibent vatem sub frondibus ulmi</span><span class="linebreak"></span>
<span class="line">vana ignavorum simulacra locasse soporum</span><span class="linebreak"></span>
<span class="line">et geminas numero portas: quae fornice eburno</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>semper fallaces glomerat super aera formas:</span><span class="linebreak"></span>
<span class="line">altera, quae veros emittit cornea visus.</span><span class="linebreak"></span>
<span class="line">quod si de dubiis conceditur optio nobis,</span><span class="linebreak"></span>
<span class="line">desse fidem laetis melius quam vana timeri.</span><span class="linebreak"></span>
<span class="line">ecce ego iam malim falli; nam, dum modo semper</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>tristia vanescant, potius caruisse fruendis,</span><span class="linebreak"></span>
<span class="line">quam trepidare malis. satis est bene, si metus absit.</span><span class="linebreak"></span>
<span class="line">sunt et qui fletus et gaudia controversum</span><span class="linebreak"></span>
<span class="line">coniectent varioque trahant eventa relatu.</span><span class="linebreak"></span>
</p>
</section><notes></notes></section>