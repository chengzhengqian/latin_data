<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">145</span><span class="br"></span>gratia prima tibi, tibi gloria debita cedit,</span><span class="linebreak"></span>
<span class="line">cuius praeceptis partum est, quod Christus amaret.</span><span class="linebreak"></span>
<span class="line indent2">Quare gratandum magis est tibi, quam queritandum,</span><span class="linebreak"></span>
<span class="line">quod tuus ille, tuis studiis et moribus ortus,</span><span class="linebreak"></span>
<span class="line">Paulinus, cui te non infitiare parentem,</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>nec modo, cum credis perversum, sic mea verti</span><span class="linebreak"></span>
<span class="line">consilia, ut sim promeritus Christi fore, dum sum</span><span class="linebreak"></span>
<span class="line">Ausonii. feret ille tuae sua praemia laudi</span><span class="linebreak"></span>
<span class="line">deque tua primum tibi deferet arbore fructum.</span><span class="linebreak"></span>
<span class="line indent2">Unde, precor, meliora putes nec maxima perdas</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>praemia detestando tuis bona fontibus orta.</span><span class="linebreak"></span>
<span class="line">non etenim mihi mens vaga, sed neque participantum</span><span class="linebreak"></span>
<span class="line">vita fugax hominum, Lyciae qua scribis in antris</span><span class="linebreak"></span>
<span class="line">Pegaseum vixisse equitem, licet avia multi</span><span class="linebreak"></span>
<span class="line">numine agente colant, clari velut ante sophorum</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>pro studiis musisque suis: ut nunc quoque, castis</span><span class="linebreak"></span>
<span class="line">qui Christum sumpsere animis, agitare frequentant,</span><span class="linebreak"></span>
<span class="line">non inopes animi neque de feritate legentes</span><span class="linebreak"></span>
<span class="line">desertis habitare locis; sed in ardua versi</span><span class="linebreak"></span>
<span class="line">sidera spectantesque deum verique profunda</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>perspicere intenti de vanis libera curis</span><span class="linebreak"></span>
<span class="line">otia amant strepitumque fori rerumque tumultus</span><span class="linebreak"></span>
<span class="line">cunctaque divinis inimica negotia donis,</span><span class="linebreak"></span>
<span class="line">et Christi imperiis et amore salutis, abhorrent</span><span class="linebreak"></span>
<span class="line">speque fideque deum sponsa mercede sequuntur,</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>quam referet certus non desperantibus auctor,</span><span class="linebreak"></span>
<span class="line">si modo non vincant vacuis praesentia rebus,</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>