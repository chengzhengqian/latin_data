<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line"><span class="br"></span><span class="lineNumber">60</span><span class="br"></span>ad nova vix memorem diverbia coge senectam.</span><span class="linebreak"></span>
<span class="line">iam facinus, Catilina, tuum Lepidique tumultum,</span><span class="linebreak"></span>
<span class="line">ab Lepido et Catulo iam res et tempora Romae</span><span class="linebreak"></span>
<span class="line">orsus bis senos seriem conecto per annos.</span><span class="linebreak"></span>
<span class="line">iam lego civili mixtum mavorte duellum,</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>movit quod socio Sertorius exul Hibero.</span><span class="linebreak"></span>
<span class="line indent2">Nec rudis haec avus admoneo, set mille docendo</span><span class="linebreak"></span>
<span class="line">ingenia expertus. multos lactantibus annis</span><span class="linebreak"></span>
<span class="line">ipse alui gremioque fovens et murmura solvens</span><span class="linebreak"></span>
<span class="line">eripui tenerum blandis nutricibus aevum.</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>mox pueros molli monitu et formidine leni</span><span class="linebreak"></span>
<span class="line">pellexi, ut mites peterent per acerba profectus,</span><span class="linebreak"></span>
<span class="line">carpturi dulcem fructum radicis amarae.</span><span class="linebreak"></span>
<span class="line">idem vesticipes motu iam puberis aevi</span><span class="linebreak"></span>
<span class="line">ad mores artesque bonas fandique vigorem</span><span class="linebreak"></span>
<span class="line"><span class="br"></span><span class="lineNumber">75</span><span class="br"></span>produxi, quamquam imperium cervice negarent</span><span class="linebreak"></span>
<span class="line">ferre nec insertis praeberent ora lupatis.</span><span class="linebreak"></span>
<span class="line">ardua temperies, dura experientia, rarus</span><span class="linebreak"></span>
<span class="line">eventus, longo rerum spectatus ab usu,</span><span class="linebreak"></span>
<span class="line">ut regat indocilem mitis censura iuventam.</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>quae tolerata mihi, donec iam aerumna iuvaret</span><span class="linebreak"></span>
<span class="line">leniretque usu bona consuetudo laborem,</span><span class="linebreak"></span>
<span class="line">donec ad Augustae pia munera disciplinae</span><span class="linebreak"></span>
<span class="line">accirer varioque accingerer auctus honore,</span><span class="linebreak"></span>
<span class="line">aurea cum parere mihi palatia iussum.</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>absistat Nemesis, ferat et fortuna iocantem:</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>