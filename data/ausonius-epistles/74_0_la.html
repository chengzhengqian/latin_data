<section class="div1 language" lang="la"><header><hgroup><h1>Ausonius</h1></hgroup></header><section class="div2">
<span class="label"><span class="sc">XXXII.—Oratio Paulini</span></span>
<p class="lineGroup">
<span class="line"><span class="sc">Omnipotens</span> genitor rerum, cui summa potestas,</span><span class="linebreak"></span>
<span class="line">exaudi, si iusta precor. ne sit mihi tristis</span><span class="linebreak"></span>
<span class="line">ulla dies, placidam nox rumpat nulla quietem.</span><span class="linebreak"></span>
<span class="line">nec placeant aliena mihi, quin et mea prosint</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>supplicibus nullusque habeat mihi vota nocendi</span><span class="linebreak"></span>
<span class="line">aut habeat nocitura mihi. male velle facultas</span><span class="linebreak"></span>
<span class="line">nulla sit ac bene posse adsit tranquilla potestas.</span><span class="linebreak"></span>
<span class="line">mens contenta suo nec turpi dedita lucro</span><span class="linebreak"></span>
<span class="line">vincat corporeas casto bene conscia lecto</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>inlecebras, turpesque iocos obscenaque dicta</span><span class="linebreak"></span>
<span class="line">oderit illa nocens et multum grata malignis</span><span class="linebreak"></span>
<span class="line">auribus effuso semper rea lingua veneno.</span><span class="linebreak"></span>
<span class="line">non obitu adfligar cuiusquam aut funere crescam,</span><span class="linebreak"></span>
<span class="line">invideam numquam cuiquam nec mentiar umquam.</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>adsit laeta domus epulisque adludat inemptis</span><span class="linebreak"></span>
<span class="line">verna satur fidusque comes nitidusque minister,</span><span class="linebreak"></span>
<span class="line">morigera et coniunx caraque ex coniuge nati.</span><span class="linebreak"></span>
<span class="line indent2">Moribus haec castis tribuit deus: hi sibi mores</span><span class="linebreak"></span>
<span class="line">perpetuam spondent ventura in saecula vitam.</span><span class="linebreak"></span>
</p>
<span class="label"><span class="sc">XXXIII.—&lt;Paulinus Gestidio&gt;</span></span>
<span class="label"><span class="italic">Domino merito suspiciendo Gestidio Paulinus.</span></span>
<p><span class="sc">Iniuria</span> quidem est patri familias maritimis deliciis abundanti terrenum aliquid et agreste praebere; sed ego, ut et causa mihi esset aput unanimitatem </p></section><notes></notes></section>