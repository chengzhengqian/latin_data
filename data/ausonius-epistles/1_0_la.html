<section class="div1 language" lang="la"><header><hgroup><h1>Ausonius</h1></hgroup></header>
<h1>D. Magni Ausonii Opuscula</h1>
<section class="div2">
<h2><span class="sc">I.â€”Symmachus Ausonio</span></h2>
<h2>liber xviii</h2>
<h2>epistularum</h2>
<p><span class="sc">Merum</span> mihi gaudium eruditionis tuae scripta tribuerunt, quae Capuae locatus accepi. erat quippe in his oblita Tulliano melle festivitas et sermonis mei non tam vera, quam blanda laudatio. quid igitur magis mirer, sententiae incertus addubito, ornamenta oris an pectoris tui. quippe ita facundia antistas ceteris, ut sit formido rescribere ; ita benigne nostra conprobas, ut libeat non tacere. si plura de te praedicem, videbor mutuum scabere et magis imitator tui esse adloquii quam probator. simul quod ipse nihil ostentandi gratia facis, verendum est genuina in te bona tamquam adfectata laudare. unum hoc tamen a nobis indubitata veritate cognosce, neminem esse mortalium quem prae te diligam ; sic vadatum me honorabili amore tenuisti.</p>
</section><notes></notes></section>