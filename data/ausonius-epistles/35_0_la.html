<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">Idus alma dies, geniis quoque culta deorum.</span><span class="linebreak"></span>
<span class="line">Sextiles Hecate Latonia vindicat idus,</span><span class="linebreak"></span>
<span class="line">Mercurius Maias, superorum adiunctus honori.</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>Octobres olim genitus Maro dedicat idus:</span><span class="linebreak"></span>
<span class="line indent2">Idus saepe colas bis senis mensibus omnes,</span><span class="linebreak"></span>
<span class="line">Ausonii quicumque mei celebraveris idus.</span><span class="linebreak"></span>
<span class="line indent2">Vale nepos dulcissime.</span><span class="linebreak"></span>
</p>
<span class="label"><span class="sc">XXII.â€”Liber Protrepticus ad Nepotem</span></span>
<span class="label"><span class="italic">Ausonius Hesperio Filio</span></span>
<p><span class="sc">Libellum</span>, quem ad nepotulum meum, sororis tuae filium, instar protreptici luseram, venturus ipse praemisi legendum. hoc enim malui quam ipse recitare, esset ut tibi censura liberior, quae duabus causis impediri solet: quod aures nostras audita velocius quam lecta praetereunt et quod sinceritas iudicandi praesentia recitantis oneratur. nunc tibi utrumque integrum est, quia et legenti libera mora est et iudicaturo non obstat nostri verecundia.</p>
<p>Set heus tu, fili dulcissime, habeo quod admoneam. si qua tibi in his versiculis videbuntur (nam vereor, ut multa sint) fucatius concinnata quam verius et plus coloris quam suci habere, ipse sciens
<span class="br"></span><span class="lineNumber"></span><span class="br"></span>
</p></section><notes></notes></section>