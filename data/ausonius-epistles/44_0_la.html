<section class="div1 language" lang="la"><header><hgroup><h1>Ausonius</h1></hgroup></header><section class="div2"><p class="noindent">
praestitisti. scis autem me id nomen muriae, quod in usu vulgi est, nec solere nec posse dicere, cum scientissimi veterum et Graeca vocabula fastidientes Latinum in gari appellatione non habeant. sed ego, quocumque nomine liquor iste sociorum vocatur,</p>
<blockquote><p>
<p>Iam patinas implebo meas, ut parcior ille<span class="linebreak"></span>maiorum mensis applaria sucus inundet.</p>
</p></blockquote>
<p>Quid autem tam amabile tamque hospitale, quam quod tu, ut me participes, delicias tuas in ipsa primitiarum novitate defrudas? o melle dulcior, o Gratiarum venustate festivior, o ab omnibus patrio stringende complexu! sed haec atque alia huius modi documenta liberalis animi aliquis fortasse et aliquando, quamvis rarus: illud de epistularum tuarum eruditione, de poematis iucunditate, de inventione et concinnatione iuro omnia nulli umquam imitabile futurum, etsi fateatur imitandum. de quo opusculo, ut iubes, faciam. exquisitim universa limabo et quamvis per te manus summa contigerit, caelum superfluae expolitionis adhibebo, magis ut tibi paream, quam ut perfectis aliquid adiciam.</p>
<p>Interea tamen, ne sine corollario poetico tabellarius tuus rediret, paucis iambicis praeludendum
<span class="br"></span><span class="lineNumber"></span><span class="br"></span>
</p></section><notes></notes></section>