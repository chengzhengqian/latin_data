<section class="div1 language" lang="la"><header><hgroup><h1>Ausonius</h1></hgroup></header><section class="div2">
<span class="label"><span class="sc">XX.â€”Pater ad Filium cum temporibus tyrannicis ipse Treveris remansisset et Filius ad Patriam profectus esset. Hoc incohatum neque inpletum sic de Liturariis scriptum</span></span>
<p class="lineGroup">
<span class="line"><span class="sc">Debeo</span> et hanc nostris, fili dulcissime, curis</span><span class="linebreak"></span>
<span class="line">historiam: quan quam titulo non digna sereno</span><span class="linebreak"></span>
<span class="line">anxia maestarum fuerit querimonia rerum.</span><span class="linebreak"></span>
<span class="line indent2">Iam super egelidae stagnantia terga Mosellae</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>protulerat te, nate, ratis maestique parentis</span><span class="linebreak"></span>
<span class="line">oscula et amplexus discreverat invidus amnis.</span><span class="linebreak"></span>
<span class="line">solus ego et quamvis coetu celebratus amico</span><span class="linebreak"></span>
<span class="line">solus eram profugaeque dabam pia vota carinae</span><span class="linebreak"></span>
<span class="line">solus adhuc te, nate, videns; celerisque remulci</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>culpabam properos adverso flumine cursus.</span><span class="linebreak"></span>
<span class="line">quis fuit ille dies? non annus longior ille est,</span><span class="linebreak"></span>
<span class="line">Attica quem docti collegit cura Metonis.</span><span class="linebreak"></span>
<span class="line">desertus vacuis solisque exerceor oris.</span><span class="linebreak"></span>
<span class="line">nunc ego pubentes salicum deverbero frondes,</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>gramineos nunc frango toros viridesque per ulvas</span><span class="linebreak"></span>
<span class="line">lubrica substratis vestigia libro lapillis.</span><span class="linebreak"></span>
<span class="line">sic lux prima abiit, sic altera meta diei,</span><span class="linebreak"></span>
<span class="line">sic geminas alterna rotat vertigo tenebras,</span><span class="linebreak"></span>
<span class="line">sic alias: totusque mihi sic annus abibit,</span><span class="linebreak"></span>
<span class="line"><span class="br"></span><span class="lineNumber">20</span><span class="br"></span>restituant donec tua me tibi fata parentem.</span><span class="linebreak"></span>
<span class="line">hac ego condicione licet vel morte paciscar,</span><span class="linebreak"></span>
<span class="line">dum decores suprema patris tu, nate, superstes.</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>