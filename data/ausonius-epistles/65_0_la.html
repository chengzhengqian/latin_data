<section class="div1 language" lang="la"><header><hgroup><h1>Ausonius</h1></hgroup></header><section class="div2"><p class="lineGroup">
<span class="line">tibi disciplinas, dignitatem, litteras,</span><span class="linebreak"></span>
<span class="line indent2">linguae, togae, famae decus</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>provectus, altus, institutus debeo,</span><span class="linebreak"></span>
<span class="line indent2">patrone, praeceptor, pater.</span><span class="linebreak"></span>
<span class="line">Sed cur remotus tamdiu degam, arguis</span><span class="linebreak"></span>
<span class="line indent2">pioque motu irasceris.</span><span class="linebreak"></span>
<span class="line">conducit istud aut necesse est aut placet:</span><span class="linebreak"></span>
<span class="line indent2"><span class="br"></span><span class="lineNumber">100</span><span class="br"></span>veniale, quidquid horum, erit.</span><span class="linebreak"></span>
<span class="line">ignosce amanti, si geram quod expedit;</span><span class="linebreak"></span>
<span class="line indent2">gratare, si vivam, ut libet.</span><span class="linebreak"></span>
</p>
<span class="label"><span class="sc">Ausonio Paulinus</span></span>
<p class="lineGroup">
<span class="line">Defore me patriis tota trieteride terris</span><span class="linebreak"></span>
<span class="line">atque alium legisse vagis erroribus orbem,</span><span class="linebreak"></span>
<span class="line"><span class="br"></span><span class="lineNumber">105</span><span class="br"></span>culta prius vestrae oblitum consortia vitae,</span><span class="linebreak"></span>
<span class="line">increpitas sanctis mota pietate querellis.</span><span class="linebreak"></span>
<span class="line">amplector patrio venerandos pectore motus</span><span class="linebreak"></span>
<span class="line">et mihi gratandas salvis adfectibus iras.</span><span class="linebreak"></span>
<span class="line">set reditum inde meum, genitor, te poscere mallem,</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>unde dari possit. revocandum me tibi credam,</span><span class="linebreak"></span>
<span class="line">cum steriles fundas non ad divina precatus,</span><span class="linebreak"></span>
<span class="line">Castalidis supplex averso numine Musis?</span><span class="linebreak"></span>
<span class="line">non his numinibus tibi me patriaeque reduces.</span><span class="linebreak"></span>
<span class="line">surda vocas et nulla rogas (levis hoc feret aura,</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>quod datur in nihilum) sine numine nomina Musas.</span><span class="linebreak"></span>
<span class="line">inrita ventosae rapiunt haec vota procellae,</span><span class="linebreak"></span>
<span class="line">quae non missa deo vacuis in nubibus haerent</span><span class="linebreak"></span>
<span class="line">nec penetrant superi stellantem regis in aulam</span><span class="linebreak"></span>
</p></section><notes></notes></section>