<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line">testantur mores hominum; nec enim impia summum</span><span class="linebreak"></span>
<span class="line">gens poterit novisse deum: sint multa locorum,</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>multa hominum studiis inculta, expertia legum,</span><span class="linebreak"></span>
<span class="line">quae regio agresti ritu caret? aut quid in istis</span><span class="linebreak"></span>
<span class="line">improbitas aliena nocet? quod tu mihi vastos</span><span class="linebreak"></span>
<span class="line">Vasconiae saltus et ninguida Pyrenaei</span><span class="linebreak"></span>
<span class="line">obicis hospitia, in primo quasi limine fixus</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>Hispanae regionis agam nec sit locus usquam</span><span class="linebreak"></span>
<span class="line">rure vel urbe mihi, summum qua dives in orbem</span><span class="linebreak"></span>
<span class="line">usque patet mersos spectans Hispania soles.</span><span class="linebreak"></span>
<span class="line">sed fuerit fortuna iugis habitasse latronum,</span><span class="linebreak"></span>
<span class="line">num lare barbarico rigui mutatus in ipsos,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>inter quos habui, socia feritate colonos?</span><span class="linebreak"></span>
<span class="line">non recipit mens pura malum neque levibus haerent</span><span class="linebreak"></span>
<span class="line">inspersae fibris maculae: si Vascone saltu</span><span class="linebreak"></span>
<span class="line">quisquis agit purus sceleris vitam, integer aeque</span><span class="linebreak"></span>
<span class="line">nulla ab inhumano morum contagia ducit</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>hospite. sed mihi cur sit ab illo nomine crimen,</span><span class="linebreak"></span>
<span class="line">qui diversa colo, ut colui, loca iuncta superbis</span><span class="linebreak"></span>
<span class="line">urbibus et laetis hominum celeberrima cultis?</span><span class="linebreak"></span>
<span class="line">ac si Vasconicis mihi vita fuisset in oris,</span><span class="linebreak"></span>
<span class="line">cur non more meo potius formata ferinos</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>poneret, in nostros migrans, gens barbara ritus?</span><span class="linebreak"></span>
<span class="line indent2">Nam quod in eversis habitacula ponis Hibera</span><span class="linebreak"></span>
<span class="line">urbibus et deserta tuo legis oppida versu</span><span class="linebreak"></span>
<span class="line">montanamque mihi Calagorrim et Birbilim acutis</span><span class="linebreak"></span>
<span class="line">pendentem scopulis collemque iacentis Hilerdae</span><span class="linebreak"></span>
</p>
<span class="br"></span><span class="lineNumber"></span><span class="br"></span>
</section><notes></notes></section>