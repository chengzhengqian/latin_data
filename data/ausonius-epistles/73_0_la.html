<section class="div1 language" lang="la"><header><hgroup><h1>Ausonius</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">305</span><span class="br"></span>corda tremunt gestitque anima id iam cauta futuri,</span><span class="linebreak"></span>
<span class="line">praemetuens, ne vincta aegris pro corpore curis</span><span class="linebreak"></span>
<span class="line">ponderibusque gravis rerum, si forte recluso</span><span class="linebreak"></span>
<span class="line">increpitet tuba vasta polo, non possit in auras</span><span class="linebreak"></span>
<span class="line">regis ad occursum levibus se tollere pinnis,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>inter honora volans sanctorum milia caelo,</span><span class="linebreak"></span>
<span class="line">qui per inane levis neque mundi conpede vinctos</span><span class="linebreak"></span>
<span class="line">ardua in astra pedes facili molimine tollent</span><span class="linebreak"></span>
<span class="line">et teneris vecti per sidera nubibus ibunt,</span><span class="linebreak"></span>
<span class="line">caelestem ut medio venerentur in aere regem</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>claraque adorato coniungant agmina Christo.</span><span class="linebreak"></span>
<span class="line indent2">Hic metus est, labor iste, dies ne me ultimus atris</span><span class="linebreak"></span>
<span class="line">sopitum tenebris sterili deprendat in actu,</span><span class="linebreak"></span>
<span class="line">tempora sub vacuis ducentem perdita curis.</span><span class="linebreak"></span>
<span class="line">nam quid agam, lentis si, dum coniveo votis,</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>Christus ab aetheria mihi proditus arce coruscet</span><span class="linebreak"></span>
<span class="line">et, subitis domini caelo venientis aperto</span><span class="linebreak"></span>
<span class="line">praestrictus radiis, obscurae tristia noctis</span><span class="linebreak"></span>
<span class="line">suffugia inlato confusus lumine quaeram?</span><span class="linebreak"></span>
<span class="line indent2">Quod mihi ne pareret vel diffidentia veri,</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>vel praesentis amor vitae rerumque voluptas</span><span class="linebreak"></span>
<span class="line">curarumque labor, placuit praevertere casus</span><span class="linebreak"></span>
<span class="line">proposito et curas finire superstite vita</span><span class="linebreak"></span>
<span class="line">communemque adeo ventura in saecula rebus</span><span class="linebreak"></span>
<span class="line">expectare trucem securo pectore mortem.</span><span class="linebreak"></span>
<span class="line indent2"><span class="br"></span><span class="lineNumber">330</span><span class="br"></span>Si placet hoc, gratare tui spe divite amici:</span><span class="linebreak"></span>
<span class="line">si contra est, Christo tantum me linque probari.</span><span class="linebreak"></span>
</p>
</section><notes></notes></section>