<section class="div1 language" lang="la"><header><hgroup><h1>Ausonius</h1></hgroup></header><section class="div2">
<p class="lineGroup">
<span class="line indent2">At si forte itidem, quod legi et quod sequor, audis,</span><span class="linebreak"></span>
<span class="line">corda pio vovisse deo venerabile Christi</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>imperium docili pro credulitate sequentem,</span><span class="linebreak"></span>
<span class="line">persuasumque dei monitis aeterna parari</span><span class="linebreak"></span>
<span class="line">praemia mortali damnis praesentibus empta,</span><span class="linebreak"></span>
<span class="line">non reor id sancto sic displicuisse parenti,</span><span class="linebreak"></span>
<span class="line">mentis ut errorem credat sic vivere Christo,</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>ut Christus sanxit. iuvat hoc nec paenitet huius</span><span class="linebreak"></span>
<span class="line">erroris. stultus diversa sequentibus esse</span><span class="linebreak"></span>
<span class="line">nil moror, aeterno mea dum sententia regi</span><span class="linebreak"></span>
<span class="line">sit sapiens. breve, quidquid homo est, homo corporis</span><span class="linebreak"></span>
<span class="line indent3">aegri,</span><span class="linebreak"></span>
<span class="line">temporis occidui et sine Christo pulvis et umbra:</span><span class="linebreak"></span>
<span class="line">quod probat aut damnat tanti est, quanti arbiter ipse.</span><span class="linebreak"></span>
<span class="line"><span class="br"></span><span class="lineNumber">291</span><span class="br"></span>ipse obit atque illi suus est comitabilis error</span><span class="linebreak"></span>
<span class="line">cumque suo moriens sententia iudice transit.</span><span class="linebreak"></span>
<span class="line indent2">Et nisi, dum tempus praesens datur, anxia nobis</span><span class="linebreak"></span>
<span class="line">cura sit ad domini praeceptum vivere Christi,</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>sera erit exutis homini querimonia membris,</span><span class="linebreak"></span>
<span class="line">dum levia humanae metuit convicia linguae,</span><span class="linebreak"></span>
<span class="line">non timuisse graves divini iudicis iras;</span><span class="linebreak"></span>
<span class="line">quem patris aeterni solio dextraque sedentem,</span><span class="linebreak"></span>
<span class="line">omnibus impositum regem et labentibus annis</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>venturum, ut cunctas aequato examine gentes</span><span class="linebreak"></span>
<span class="line">iudicet et variis referat sua praemia gestis,</span><span class="linebreak"></span>
<span class="line">credo equidem et metuens studio properante laboro,</span><span class="linebreak"></span>
<span class="line">si qua datur, ne morte prius quam crimine solvar.</span><span class="linebreak"></span>
<span class="line indent2">Huius in adventum trepidis mihi credula fibris</span><span class="linebreak"></span>
</p></section><notes></notes></section>