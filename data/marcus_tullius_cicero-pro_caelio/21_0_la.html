<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
modo, aliquis mihi ab inferis excitandus est ex barbatis illis non hac barbula, qua ista delectatur, sed illa horrida, quam in statuis antiquis atque imaginibus videmus, qui obiurget mulierem et pro me loquatur, ne mihi ista forte suscenseat. Exsistat igitur ex hac ipsa familia aliquis ac potissimum Caecus ille; minimum
enim dolorem capiet, qui istam non videbit.
<span class="br"></span><span class="lineNumber">34</span><span class="br"></span>Qui profecto, si exstiterit, sic aget ac sic loquetur: “Mulier, quid tibi cum Caelio, quid cum homine adulescentulo, quid cum alieno? Cur aut tam familiaris
huic fuisti, ut aurum commodares, aut tam inimica, ut venenum timeres? Non patrem tuum videras, non patruum, non avum, non proavum, non abavum, non<a class="footnoteLink" href="#note_LCL447_446_1" id="target_note_LCL447_446_1"><sup>1</sup></a> atavum audieras consules fuisse; non denique modo te Q. Metelli matrimonium tenuisse sciebas, clarissimi ac fortissimi viri patriaeque amantissimi, qui simul ac pedem limine extulerat, omnes prope cives virtute, gloria, dignitate superabat? Cum ex amplissimo genere in familiam clarissimam nupsisses, cur tibi Caelius tam coniunctus fuit? cognatus, adfinis, viri






</p></section><notes><section class="footnotes"><ul><li class="note" id="note_LCL447_446_1"><a class="footnoteCrossrefLink" href="#target_note_LCL447_446_1" title="Click to highlight in text"><sup class="lineRef">1</sup>non atavum non ΣΒ: atavum <span class="italic">cett.</span> non abavum, non atavum <span class="italic">Clark.</span></a></li><script type="text/javascript">document.getElementById('note_LCL447_446_1').style.display = "none";</script></ul></section></notes></section>