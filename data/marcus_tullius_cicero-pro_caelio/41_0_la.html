<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
Licinium autem, cum iam manum ad tradendam pyxidem porrexisset, retraxisse atque illo repentino hominum impetu se in fugam coniecisse. O magna vis veritatis, quae contra hominum ingenia, calliditatem,
sollertiam contraque fictas omnium insidias facile se per se ipsa defendat!</p>
</section>
<section class="div2">
<p><span class="br"></span><span class="lineNumber">64</span><span class="br"></span>XXVII. Velut haec tota fabella veteris et plurimarum
fabularum poetriae quam est sine argumento, quam nullum invenire exitum potest! Quid enim? isti tot viri (nam necesse est fuisse non paucos, ut et comprehendi Licinius facile posset et res multorum oculis esset testatior) cur Licinium de manibus amiserunt? Qui minus enim Licinius comprehendi potuit, cum se retraxit, ne pyxidem traderet, quam si tradidisset? Erant enim illi positi, ut comprehenderent
Licinium, ut manifesto Licinius teneretur, aut cum retineret venenum aut cum tradidisset. Hoc fuit totum consilium mulieris, haec istorum provincia, qui rogati sunt; quos quidem tu quam ob rem “temere prosiluisse” dicas atque ante tempus,
non reperio. Fuerant ad hoc rogati, fuerant ad hanc rem collocati, ut venenum, ut insidiae, facinus denique ipsum ut manifesto comprehenderetur.
<span class="br"></span><span class="lineNumber">65</span><span class="br"></span>Potueruntne magis tempore prosilire, quam cum Licinius venisset, cum in manu teneret veneni pyxidem?
Quae cum iam erat tradita servis, si<a class="footnoteLink" href="#note_LCL447_486_1" id="target_note_LCL447_486_1"><sup>1</sup></a> evasissent subito ex balneis mulieris amici Liciniumque comprehendissent,
imploraret hominum fidem atque a se



</p></section><notes><section class="footnotes"><ul><li class="note" id="note_LCL447_486_1"><a class="footnoteCrossrefLink" href="#target_note_LCL447_486_1" title="Click to highlight in text"><sup class="lineRef">1</sup>si <span class="italic">inserted by Ernesti.</span></a></li><script type="text/javascript">document.getElementById('note_LCL447_486_1').style.display = "none";</script></ul></section></notes></section>