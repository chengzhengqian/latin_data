<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h2><span class="ac">Liber Secundus</span></h2>
<h3><span class="ac">I</span></h3>
<p>Quo genere solitus sit philosophus Socrates exercere patientiam
corporis; deque eiusdem viri temperantia.<a class="footnoteLink" href="#note_LCL195_122_1" id="target_note_LCL195_122_1"><sup>1</sup></a></p>
<p><span class="br"></span><span class="lineNumber">1</span><span class="br"></span><span class="sc">Inter</span> labores voluntarios et exercitia corporis ad fortuitas patientiae vices firmandi id quoque accepimus
<span class="br"></span><span class="lineNumber">2</span><span class="br"></span>Socraten facere insuevisse: stare solitus Socrates
dicitur pertinaci statu perdius atque pernox a summo lucis ortu ad solem alterum orientem inconivens,
immobilis, isdem in vestigiis et ore atque oculis eundem in locum directis cogitabundus, tamquam
quodam secessu mentis atque animi facto a
<span class="br"></span><span class="lineNumber">3</span><span class="br"></span>corpore. Quam rem cum Favorinus de fortitudine eius viri ut pleraque disserens attigisset, πολλάκις, inquit, ἐξ ἡλίου εἰς ἥλιον εἱστήκει ἀστραβέστερος τῶν
πρέμνων.</p>
<p><span class="br"></span><span class="lineNumber">4</span><span class="br"></span>Temperantia quoque fuisse eum tanta traditum est, ut omnia fere vitae suae tempora valitudine inoffensa
<span class="br"></span><span class="lineNumber">5</span><span class="br"></span>vixerit. In illius etiam pestilentiae vastitate quae in belli Peloponnensiaci principis Atheniensium civitatem internecivo genere morbi depopulata est, is parcendi moderandique rationibus dicitur et a voluptatum
labe cavisse et salubritates corporis retinuisse, ut nequaquam fuerit communi omnium cladi obnoxius.</p>
</section><notes><section class="footnotes"><ul><li class="note" id="note_LCL195_122_1"><a class="footnoteCrossrefLink" href="#target_note_LCL195_122_1" title="Click to highlight in text"><sup class="lineRef">1</sup>temperantia, ϛ; pacientia, ω; parcimonia, <span class="italic">J. F. Gronov.</span></a></li><script type="text/javascript">document.getElementById('note_LCL195_122_1').style.display = "none";</script></ul></section></notes></section>