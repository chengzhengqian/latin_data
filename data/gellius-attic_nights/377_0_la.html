<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">IV</span></h3>
<p>Quod P. Nigidius argutissime docuit nomina non positiva esse, sed naturalia.</p>
<p><span class="br"></span><span class="lineNumber">1</span><span class="br"></span><span class="sc">Nomina</span> verbaque non positu fortuito, sed quadam vi et ratione naturae facta esse, P. Nigidius in <span class="italic">Grammaticis Commentariis</span> docet, rem sane in philosophiae
<span class="br"></span><span class="lineNumber">2</span><span class="br"></span>disceptationibus celebrem. Quaeri enim solitum aput philosophos, φύσει τὰ ὀνόματα sint ἢ θέσει. In
<span class="br"></span><span class="lineNumber">3</span><span class="br"></span>eam rem multa argumenta dicit, cur videri possint verba esse naturalia magis quam arbitraria. Ex
<span class="br"></span><span class="lineNumber">4</span><span class="br"></span>quibus hoc visum est lepidum et festivum: “‘Vos,’” inquit, “cum dicimus, motu quodam oris conveniente cum ipsius verbi demonstratione utimur et labeas sensim primores emovemus ac spiritum atque animam porro versum et ad eos quibuscum sermocinamur intendimus. At contra cum dicimus ‘nos,’ neque profuso intentoque flatu vocis neque proiectis labris pronuntiamus, sed et spiritum et labeas quasi intra nosmet ipsos coercemus. Hoc idem fit et in eo, quod dicimus ‘tu,’ ‘ego’ et ‘tibi’ et ‘mihi.’ Nam sicuti, cum adnuimus et abnuimus, motus quidam ille vel capitis vel oculorum a natura rei quam significat non abhorret, ita in his vocibus quasi gestus quidam oris et spiritus naturalis est. Eadem ratio est in Graecis quoque vocibus, quam esse in nostris animadvertimus.”</p>
</section><notes></notes></section>