<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<p><span class="br"></span><span class="lineNumber">12</span><span class="br"></span>Praeterea ego de partu humano, praeterquam quae scripta in libris legi, hoc quoque usu venisse Romae comperi: feminam bonis atque honestis moribus, non ambigua pudicitia, in undecimo mense post mariti mortem peperisse factumque esse negotium propter rationem temporis, quasi marito mortuo postea concepisset, quoniam decemviri in decem mensibus gigni hominem, non in undecimo scripsissent; sed divum Hadrianum, causa cognita, decrevisse in undecimo quoque mense partum edi posse; idque ipsum eius rei decretum nos legimus. In eo decreto Hadrianus id statuere se dicit requisitis veterum philosophorum et medicorum sententiis.</p>
<p><span class="br"></span><span class="lineNumber">13</span><span class="br"></span>Hodie quoque in satura forte M. Varronis legimus, quae inscribitur <span class="italic">Testamentum,</span> verba haec: “Si quis mihi filius unus pluresve in decem mensibus gignantur, ii si erunt ὄνοι λύρας, exheredes sunto; quod si quis undecimo mense, κατ᾿ Ἀριστοτέλην, natus est,
<span class="br"></span><span class="lineNumber">14</span><span class="br"></span>Attio idem, quod Tettio, ius esto apud me.” Per hoc vetus proverbium Varro significat, sicuti vulgo dici solitum erat de rebus nihil inter sese distantibus: “idem Atti, quod Tetti,” ita pari eodemque iure esse in decem mensibus natos et in undecim.</p>
<p><span class="br"></span><span class="lineNumber">15</span><span class="br"></span>Quod si ita neque ultra decimum mensem fetura mulierum protolli potest, quaeri oportet cur Homerus scripserit, Neptunum dixisse puellae a se recens compressae:</p>
</section><notes></notes></section>