<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">

cui invidetur, ut “suspiciosus” et qui suspicatur et qui suspectus est, ut “ambitiosus” et qui ambit et qui ambitur, ut item “gratiosus” et qui adhibet gratias et qui admittit, ut “laboriosus” et qui laborat et qui labori est, ut pleraque alia huiusce-modi in utramque partem dicuntur, ita “infestus” 
<span class="br"></span><span class="lineNumber">2</span><span class="br"></span>quoque ancipiti significatione est. Nam et is “infestus” appellatur, qui malum infert cuipiam, et contra, cui aliunde impendet malum, is quoque “infestus” dicitur.</p>
<p><span class="br"></span><span class="lineNumber">3</span><span class="br"></span>Sed quod prius posui profecto exemplis non indiget; sic adeo multi locuntur, ut “infestum” dicant inimicum atque adversum; alterum autem illud
<span class="br"></span><span class="lineNumber">4</span><span class="br"></span>ignorabilius obscuriusque est. Quis enim e medio facile dixerit “infestum” esse, cui alter infestus est? Sed et veteres plerique ita dixerunt et M. Tullius, in oratione quam <span class="italic">Pro Cn. Plancio</span> scripsit,
<span class="br"></span><span class="lineNumber">5</span><span class="br"></span>vocabulo hoc sic usus est: “Dolebam,” inquit “iudices, et acerbe ferebam, si huius salus ob eam ipsam causam esset infestior, quod is meam salutem atque vitam sua benivolentia, praesidio custodiaque
<span class="br"></span><span class="lineNumber">6</span><span class="br"></span>texisset.” Nos igitur de origine et ratione verbi quaerebamus, atque ita in Nigidianis scriptum invenimus: “‘Infestum’ est a ‘festinando’ dictum; nam qui instat,” inquit, “alicui eumque properans urget opprimereque eum studet festinatque, aut contra de cuius periculo et exitio festinatur, is uterque ‘infestus’ dicitur ab instantia atque imminentia fraudis, quam vel facturus cuipiam vel passurus est.”</p>
</section><notes></notes></section>