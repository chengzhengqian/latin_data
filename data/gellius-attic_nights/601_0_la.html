<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h2><span class="ac">Liber Sextus Decimus</span></h2>
<h3><span class="ac">I</span></h3>
<p>Verba Musoni philosophi Graeca, digna atque utilia audiri observarique; eiusdemque utilitatis sententia a M. Catone multis ante annis Numantiae ad equites dicta.</p>
<p><span class="br"></span><span class="lineNumber">1</span><span class="br"></span><span class="sc">Adulescentuli</span> cum etiamtum in scholis essemus, ἐνθυμημάτιον hoc Graecum quod adposui dictum esse a Musonio philosopho audiebamus et, quoniam vere atque luculente dictum verbisque est brevibus et rotundis vinctum, perquam libenter memineramus:
<span class="br"></span><span class="lineNumber">2</span><span class="br"></span>Ἄν τι πράξῃς καλὸν μετὰ πόνου, ὁ μὲν πόνος οἴχεται, τὸ δὲ καλὸν μένει· ἄν τι ποιήσῃς αἰσχρὸν μετὰ ἡδονῆς, τὸ μὲν ἡδὺ οἴχεται, τὸ δὲ αἰσχρὸν μένει.</p>
<p><span class="br"></span><span class="lineNumber">3</span><span class="br"></span>Postea istam ipsam sententiam in Catonis oratione, quam dixit <span class="italic">Numantiae apud Equites,</span> positam legimus. Quae etsi laxioribus paulo longioribusque verbis comprehensa est praequam illud Graecum quod diximus, quoniam tamen prior tempore antiquiorque
<span class="br"></span><span class="lineNumber">4</span><span class="br"></span>est, venerabilior videri debet. Verba ex oratione haec sunt: “Cogitate cum animis vestris, si quid vos per laborem recte feceritis, labor ille a vobis cito recedet, bene factum a vobis, dum vivitis, non abscedet; sed si qua per voluptatem nequiter feceritis, voluptas cito abibit, nequiter factum illud apud vos semper manebit.”</p>
</section><notes></notes></section>