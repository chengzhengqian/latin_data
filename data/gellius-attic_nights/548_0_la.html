<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<p><span class="br"></span><span class="lineNumber">9</span><span class="br"></span>Tunc ibi amici mei, quos rogaveram in consilium, viri exercitati atque in patrociniis et in operis fori celebres semperque se circumundique distrahentibus causis festinantes, non sedendum diutius ac nihil esse dubium dicebant quin absolvendus foret, quem accepisse pecuniam nulla probatione sollemni docebatur.
<span class="br"></span><span class="lineNumber">10</span><span class="br"></span>Sed enim ego homines cum considerabam, alterum fidei, alterum probri plenum spurcissimaeque vitae ac defamatissimae, nequaquam adduci potui ad absolvendum.
<span class="br"></span><span class="lineNumber">11</span><span class="br"></span>Iussi igitur diem diffindi atque inde a subselliis pergo ire ad Favorinum philosophum, quem in eo tempore Romae plurimum sectabar, atque ei de causa ac de hominibus quae apud me dicta fuerant, uti res erat, narro omnia ac peto ut et ipsum illud in quo haerebam, et cetera etiam quae observanda mihi forent in officio iudicis, faceret me ut earum rerum essem prudentior.</p>
<p><span class="br"></span><span class="lineNumber">12</span><span class="br"></span>Tum Favorinus, religione illa cunctationis et sollicitudinis nostrae conprobata: “Id quidem,” inquit, “super quo nunc deliberas, videri potest specie tenui parvaque esse. Sed si de omni quoque officio iudicis praeire tibi me vis, nequaquam est vel loci
<span class="br"></span><span class="lineNumber">13</span><span class="br"></span>huius vel temporis; est enim disceptatio ista multiiugae et sinuosae quaestionis multaque et anxia
<span class="br"></span><span class="lineNumber">14</span><span class="br"></span>cura et circumspicientia indigens. Namque, ut pauca tibi nunc quaestionum capita adtingam, iam omnium primum hoc de iudicis officio quaeritur: si
</p></section><notes></notes></section>