<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<p>

    Feruntur autem sub Plauti nomine comoediae
<span class="br"></span><span class="lineNumber">11, 12</span><span class="br"></span>circiter centum atque triginta; sed homo eruditissimus L. Aelius quinque et viginti eius esse solas
<span class="br"></span><span class="lineNumber">13</span><span class="br"></span>existimavit. Neque tamen dubium est quin istaec quae scriptae a Plauto non videntur et nomini eius addicuntur, veterum poetarum fuerint et ab eo retractatae et<a class="footnoteLink" href="#note_LCL195_250_1" id="target_note_LCL195_250_1"><sup>1</sup></a> expolitae sint ac propterea resipiant
<span class="br"></span><span class="lineNumber">14</span><span class="br"></span>stilum Plautinum. Sed enim <span class="italic">Saturionem</span> et <span class="italic">Addictum</span> et tertiam quandam, cuius nunc mihi nomen non subpetit, in pistrino eum scripsisse Varro et plerique alii memoriae tradiderunt, cum, pecunia omni quam in operis artificum scaenicorum pepererat, in mercatibus perdita, inops Romam redisset et ob quaerendum victum ad circumagendas molas quae “trusatiles” appellantur, operam pistori locasset.</p>
<p><span class="br"></span><span class="lineNumber">15</span><span class="br"></span>Sicuti de Naevio quoque accepimus fabulas eum in carcere duas scripsisse, <span class="italic">Hariolum</span> et <span class="italic">Leontem</span>, cum ob assiduam maledicentiam et probra in principes civitatis de Graecorum poetarum more dicta in vincula Romae a triumviris coniectus esset. Unde post a tribunis plebis exemptus est, cum in his quas supra dixi fabulis delicta sua et petulantias dictorum quibus multos ante laeserat diluisset.</p>
</section><notes><section class="footnotes"><ul><li class="note" id="note_LCL195_250_1"><a class="footnoteCrossrefLink" href="#target_note_LCL195_250_1" title="Click to highlight in text"><sup class="lineRef">1</sup>et, <span class="italic">added by Carrio</span>.</a></li><script type="text/javascript">document.getElementById('note_LCL195_250_1').style.display = "none";</script></ul></section></notes></section>