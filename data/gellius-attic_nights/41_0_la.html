<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent noindent">

sed omnia istaec una eademque declinatione
<span class="br"></span><span class="lineNumber">15</span><span class="br"></span>complectitur, sicuti M. Cicero ‘futurum’ dixit non virili genere neque neutro, soloecismus enim plane foret, sed verbo usus est ab omni necessitate generum absoluto.”</p>
<p><span class="br"></span><span class="lineNumber">16</span><span class="br"></span>Idem autem ille amicus noster in eiusdem M. Tullii oratione, quae est <span class="italic">De imperio Cn. Pompei,</span> ita scriptum esse a Cicerone dicebat atque ipse ita lectitabat:
“Cum vestros portus, atque eos portus quibus vitam ac spiritum ducitis, in praedonum fuisse
<span class="br"></span><span class="lineNumber">17</span><span class="br"></span>potestatem sciatis,” neque soloecismum esse aiebat
“in potestatem fuisse,” ut vulgus semidoctum putat, sed ratione dictum certa et proba contendebat, qua et Graeci ita uterentur; et Plautus, verborum Latinorum elegantissimus, in <span class="italic">Amphitruone</span> dixit:</p>
<blockquote><p><span class="line indent4">Número<a class="footnoteLink" href="#note_LCL195_40_1" id="target_note_LCL195_40_1"><sup>1</sup></a> mihi in mentém fuit,</span><span class="linebreak"></span>
</p></blockquote>
<p class="noindent">non, ut dici solitum est, “in mente.”</p>
<p><span class="br"></span><span class="lineNumber">18</span><span class="br"></span>Sed enim praeter Plautum, cuius ille in praesens exemplo usus est, multam nos quoque apud veteres scriptores locutionum talium copiam offendimus atque
<span class="br"></span><span class="lineNumber">19</span><span class="br"></span>his vulgo adnotamentis inspersimus. Ut et rationem autem istam missam facias et auctoritates, sonus tamen et positura ipsa verborum satis declarat id potius ἐπιμελείᾳ τῶν λέξεων modulamentisque orationis M. Tullii convenisse, ut, quoniam utrumvis dici



</p></section><notes><section class="footnotes"><ul><li class="note" id="note_LCL195_40_1"><a class="footnoteCrossrefLink" href="#target_note_LCL195_40_1" title="Click to highlight in text"><sup class="lineRef">1</sup>nunc vero, <span class="italic">codd. Plaut.</span>; numero, β, <span class="italic">Nonius,</span> 352.</a></li><script type="text/javascript">document.getElementById('note_LCL195_40_1').style.display = "none";</script></ul></section></notes></section>