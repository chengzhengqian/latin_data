<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">II</span></h3>
<h3>Vocabulum “siticinum” in M. Catonis oratione quid significet.</h3>
<p><span class="br"></span><span class="lineNumber">1</span><span class="br"></span>“<span class="sc">siticines</span>” scriptum est in oratione M. Catonis, quae scribitur <span class="italic">Ne Imperium sit Veteri, ubi Novus Venerit.</span> “Siticines,” inquit, “et liticines et tubicines.” 
<span class="br"></span><span class="lineNumber">2</span><span class="br"></span>Sed Caesellius Vindex in <span class="italic">Conmentariis Lectionum Antiquarum</span> scire quidem se ait, “liticines” lituo cantare et “tubicines” tuba; quid istuc autem sit, quo “siticines” cantant, homo ingenuae veritatis
<span class="br"></span><span class="lineNumber">3</span><span class="br"></span>scire sese negat. Nos autem in Capitonis Atei <span class="italic">Coniectaneis</span> invenimus, “siticines” appellatos qui apud “sitos” canere soliti essent, hoc est vita functos et sepultos, eosque habuisse proprium genus tubae, qua canerent, a ceterorum tubicinum differens.</p>
<h3><span class="ac">III</span></h3>
<h3>Quam ob causam L. Accius poeta in <span class="italic">Pragmaticis</span> sicinnistas
“nebuloso nomine” esse dixerit.</h3>
<p>

    Quos “sicinistas” vulgus dicit, qui rectius locuti
<span class="br"></span><span class="lineNumber">1, 2</span><span class="br"></span>sunt, “sicinnistas” littera <span class="italic">n</span> gemina dixerunt. “Sicinnium” enim genus veteris saltationis fuit. Saltabundi autem canebant, quae nunc stantes canunt.
<span class="br"></span><span class="lineNumber">3</span><span class="br"></span>Posuit hoc verbum L. Accius poeta in <span class="italic">Pragmaticis</span> appellarique “sicinnistas” ait “nebuloso nomine,” credo propterea “nebuloso,” quod, “sicinnium” cur diceretur, obscurum esset.</p>
</section><notes></notes></section>