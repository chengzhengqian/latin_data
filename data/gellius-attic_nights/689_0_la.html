<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">IV</span></h3>
<h3>Quod Sulpicius Apollinaris praedicantem quendam a sese uno Sallusti historias intellegi inlusit, quaestione proposita quid verba ista apud Sallustium significarent: “incertum, stolidior an vanior.”</h3>
<p><span class="br"></span><span class="lineNumber">1</span><span class="br"></span><span class="sc">Cum</span> iam adulescentuli Romae praetextam et puerilem togam mutassemus magistrosque tunc nobis nosmet ipsi exploratiores quaereremus, in Sandaliario forte apud librarios fuimus, cum ibi in multorum hominum coetu Apollinaris Sulpicius, vir in memoria nostra praeter alios doctus, iactatorem quempiam et venditatorem Sallustianae lectionis inrisit inlusitque
genere illo facetissimae dissimulationis, qua
<span class="br"></span><span class="lineNumber">2</span><span class="br"></span>Socrates ad sophistas utebatur. Nam cum ille se unum et unicum lectorem esse enarratoremque Sallustii diceret neque primam tantum cutem ac speciem sententiarum, sed sanguinem quoque ipsum ac medullam verborum eius eruere atque introspicere penitus praedicaret, tum Apollinaris amplecti venerarique se doctrinas illius dicens: “Per,” inquit,
“magister optume, exoptatus mihi nunc venis cum
<span class="br"></span><span class="lineNumber">3</span><span class="br"></span>sanguine et medulla Sallusti verborum. Hesterno enim die quaerebatur ex me quidnam verba haec eius in quarto <span class="italic">Historiarum</span> libro de Cn. Lentulo scripta significent, de quo incertum fuisse ait,
<span class="br"></span><span class="lineNumber">4</span><span class="br"></span>stolidiorne esset an vanior,” eaque ipsa verba, uti sunt a Sallustio scripta, dixit: “At Cn. Lentulus patriciae gentis, collega eius, cui cognomentum


</p></section><notes></notes></section>