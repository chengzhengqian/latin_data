<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">

dignum M. Catone fuerit, quod delictorum non perpetratorum voluntates non censuerit poeniendas.</p>
<p><span class="br"></span><span class="lineNumber">55</span><span class="br"></span> Commodius autem rectiusque de his meis verbis, quibus Tullio Tironi respondimus, existimabit iudiciumque
faciet, qui et orationem ipsam totam Catonis
acceperit in manus et epistulam Tironis ad Axium scriptam requirere et legere curaverit. Ita enim nos sincerius exploratiusque vel corrigere poterit vel probare.</p>
<h3><span class="ac">IV</span></h3>
<p>Cuiusmodi servos et quam ob causam Caelius Sabinus, iuris civilis auctor, pilleatos venundari solitos scripserit; et quae mancipia sub corona more maiorum venierint; atque id ipsum “sub corona” quid sit.</p>
<p><span class="br"></span><span class="lineNumber">1</span><span class="br"></span><span class="sc">Pilleatos</span> servos venum solitos ire, quorum nomine venditor nihil praestaret, Caelius Sabinus iurisperitus
<span class="br"></span><span class="lineNumber">2</span><span class="br"></span>scriptum reliquit. Cuius rei causam esse ait, quod eiusmodi condicionis mancipia insignia esse in vendundo
deberent, ut emptores errare et capi non possent, neque lex vendundi opperienda esset, sed oculis iam praeciperent quodnam esset mancipiorum
<span class="br"></span><span class="lineNumber">3</span><span class="br"></span>genus; “Sicuti,” inquit, “antiquitus mancipia iure belli capta coronis induta veniebant et idcirco dicebantur
‘sub corona’ venire. Namque ut ea corona signum erat captivorum venalium, ita pilleus impositus
demonstrabat eiusmodi servos venundari, quorum
nomine emptori venditor nihil praestaret.”</p>
</section><notes></notes></section>