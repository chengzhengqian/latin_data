<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<blockquote><p><span class="line indent3">Minister vetuli puer Falerni,</span><span class="linebreak"></span>
<span class="line indent3">Inger mi calices amariores,</span><span class="linebreak"></span>
<span class="line indent3">Ut lex Postumiae iubet magistrae</span><span class="linebreak"></span>
<span class="line indent3">Ebria acina ebriosioris,</span><span class="linebreak"></span></p></blockquote>
<p class="noindent">cum dicere “ebrio” posset et, quod erat usitatius, “acinum” in neutro genere appellare, amans tamen hiatus illius Homerici suavitatem, “ebriam” dixit propter insequentis a litterae concentum. Qui “ebriosa” autem Catullum dixisse putant aut “ebrioso,” nam id quoque temere scriptum invenitur, in libros scilicet de corruptis exemplaribus factos inciderunt.</p>
<h3><span class="ac">XXI</span></h3>
<p>“Quoad vivet” “quoad” que “morietur” cur id ipsum temporis significent, cum ex duobus sint facta contrariis.</p>
<p><span class="br"></span><span class="lineNumber">1</span><span class="br"></span>“<span class="sc">Quoad</span> vivet” cum dicitur,<a class="footnoteLink" href="#note_LCL200_84_1" id="target_note_LCL200_84_1"><sup>1</sup></a> cum item dicitur “quoad morietur,” videntur quidem duae res dici contrariae; sed idem atque unum tempus utraque
<span class="br"></span><span class="lineNumber">2</span><span class="br"></span>verba demonstrant. Item cum dicitur “quoad senatus habebitur” et “quoad senatus dimittetur,” tametsi “haberi” atque “dimitti” contraria sunt, unum atque id ipsum tamen utroque in verbo
<span class="br"></span><span class="lineNumber">3</span><span class="br"></span>ostenditur. Tempora enim duo cum inter sese opposita sunt atque ita cohaerentia ut alterius finis cum alterius initio misceatur, non refert utrum per extremitatem prioris an per initium sequentis locus ipse confinis demonstretur.</p>
</section><notes><section class="footnotes"><ul><li class="note" id="note_LCL200_84_1"><a class="footnoteCrossrefLink" href="#target_note_LCL200_84_1" title="Click to highlight in text"><sup class="lineRef">1</sup>cum dicitur <span class="italic">supplied by Hertz.</span></a></li><script type="text/javascript">document.getElementById('note_LCL200_84_1').style.display = "none";</script></ul></section></notes></section>