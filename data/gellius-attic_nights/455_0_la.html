<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">VII</span></h3>
<p>Quam ob causam Cn. Dolabella proconsul ream mulierem veneficii confitentemque ad Ariopagitas reiecerit.</p>
<p><span class="br"></span><span class="lineNumber">1</span><span class="br"></span><span class="sc">Ad</span> Cn. Dolabellam, proconsulari imperio provinciam Asiam obtinentem, deducta mulier Smyrnaea est.
<span class="br"></span><span class="lineNumber">2</span><span class="br"></span>Eadem mulier virum et filium eodem tempore venenis clam datis vita interfecerat atque id fecisse se confitebatur dicebatque habuisse se faciendi causam, quoniam idem illi maritus et filius alterum filium mulieris, ex viro priore genitum, adulescentem optimum et innocentissimum, exceptum insidiis occidissent. Idque ita esse factum, controversia non erat.
<span class="br"></span><span class="lineNumber">3</span><span class="br"></span>Dolabella retulit ad consilium. Nemo quisquam ex
<span class="br"></span><span class="lineNumber">4</span><span class="br"></span>consilio sententiam ferre in causa tam ancipiti audebat, quod et confessum veneficium, quo maritus et filius necati forent, non admittendum inpunitum videbatur et digna tamen poena in homines sceleratos vindicatum fuisset. Dolabella eam rem Athenas ad
<span class="br"></span><span class="lineNumber">5</span><span class="br"></span>Ariopagitas, ut ad iudices graviores exercitatioresque,
<span class="br"></span><span class="lineNumber">6</span><span class="br"></span>reiecit. Ariopagitae, cognita causa, accusatorem mulieris et ipsam quae accusabatur centesimo anno
<span class="br"></span><span class="lineNumber">7</span><span class="br"></span>adesse iusserunt. Sic neque absolutum mulieris veneficium est, quod per leges non licuit, neque nocens damnata poenitaque quae digna venia fuit.
<span class="br"></span><span class="lineNumber">8</span><span class="br"></span>Scripta haec historiast in libro Valerii Maximi <span class="italic">Factorum et Dictorum Memorabilium</span> nono.</p>
</section><notes></notes></section>