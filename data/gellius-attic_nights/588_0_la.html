<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">XIX</span></h3>
<h3>Verba M. Varronis memoria digna ex <span class="italic">Satura</span>, quae inscribitur Περὶ Ἐδεσμάτων.</h3>
<p><span class="br"></span><span class="lineNumber">1</span><span class="br"></span><span class="sc">Non</span> paucissimi sunt in quos potest convenire id quod M. Varro dicit in Satura quae inscribitur
<span class="br"></span><span class="lineNumber">2</span><span class="br"></span>Περὶ Ἐδεσμάτων. Verba haec sunt: “Si, quantum operae sumpsisti ut tuus pistor bonum faceret panem, eius duodecimam philosophiae dedisses, ipse bonus iampridem esses factus. Nunc illum qui norunt volunt emere milibus centum, te qui novit nemo centussis.”</p>
<h3><span class="ac">XX</span></h3>
<h3>Notata quaedam de Euripidis poetae genere, vita, moribus deque eiusdem fine vitae.</h3>
<p><span class="br"></span><span class="lineNumber">1</span><span class="br"></span><span class="sc">Euripidi</span> poetae matrem Theopompus agrestia
<span class="br"></span><span class="lineNumber">2</span><span class="br"></span>olera vendentem victum quaesisse dicit. Patri autem eius nato illo responsum est a Chaldaeis eum puerum, cum adolevisset, victorem in certaminibus
<span class="br"></span><span class="lineNumber">3</span><span class="br"></span>fore; id ei puero fatum esse. Pater interpretatus athletam debere esse, roborato exercitatoque filii sui corpore, Olympiam certaturum eum inter athletas pueros deduxit. Ac primo quidem in certamen per ambiguam aetatem receptus non est, post Eleusino et Theseo certamine pugnavit et coronatus est.





</p></section><notes></notes></section>