<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">

qui “monocoli” appellentur, singulis cruribus saltatim currentes, vivacissimae pernicitatis; quosdam etiam esse nullis cervicibus, oculos in humeris
<span class="br"></span><span class="lineNumber">10</span><span class="br"></span>habentes. Ιam vero hoc egreditur omnem modum admirationis, quod idem illi scriptores gentem esse aiunt aput extrema Indiae, corporibus hirtis et avium ritu plumantibus, nullo cibatu vescentem, sed spiritu florum naribus hausto victitantem;
<span class="br"></span><span class="lineNumber">11</span><span class="br"></span>Pygmaeos quoque haut longe ab his nasci, quorum qui longissimi sint, non longiores esse quam pedes duo et quadrantem.</p>
<p><span class="br"></span><span class="lineNumber">12</span><span class="br"></span>Haec atque alia istiusmodi plura legimus, sed cum ea scriberemus, tenuit nos non idoneae scripturae taedium, nihil ad ornandum iuvandumque usum vitae
<span class="br"></span><span class="lineNumber">13</span><span class="br"></span>pertinentis. Libitum tamen est in loco hoc miraculorum notare id etiam, quod Plinius Secundus, vir in temporibus aetatis suae ingenii dignitatisque gratia auctoritate magna praeditus, non audisse neque legisse, sed scire sese atque vidisse in libro <span class="italic">Naturalis</span>
<span class="br"></span><span class="lineNumber">14</span><span class="br"></span><span class="italic">Historiae</span> septimo scripsit. Verba igitur haec, quae infra posui, ipsius sunt, ex eo libro sumpta, quae profecto faciunt ut neque respuenda neque ridenda sit notissima illa veterum poetarum de Caenide et
<span class="br"></span><span class="lineNumber">15</span><span class="br"></span>Caeneo cantilena. Ex feminis, inquit, mutari in mares, non esse fabulosum. “Invenimus in annalibus, Q. Licinio Crasso, C. Cassio Longino consulibus, Casini puerum factum ex virgine sub parentibus iussuque haruspicum deportatum in insulam desertam. Licinius Mucianus prodidit visum esse a se




</p></section><notes></notes></section>