<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">XV</span></h3>
<h3>Quod M. Varro in herois versibus observaverit rem nimis anxiae et curiosae observationis.</h3>
<p><span class="br"></span><span class="lineNumber">1</span><span class="br"></span><span class="sc">In</span> longis versibus qui “hexametri” vocantur, item in senariis, animadverterunt metrici primos duos pedes, item extremos duos, habere singulos posse integras partes orationis, medios haut umquam posse, sed constare eos semper ex verbis aut divisis aut
<span class="br"></span><span class="lineNumber">2</span><span class="br"></span>mixtis atque confusis. M. etiam Varro in libris <span class="italic">Disciplinarum</span> scripsit, observasse sese in versu hexametro, quod omnimodo quintus semipes verbum finiret et quod priores quinque semipedes aeque magnam vim haberent in efficiendo versu atque alii posteriores septem, idque ipsum ratione quadam geometrica fieri disserit.</p>
</section><notes></notes></section>