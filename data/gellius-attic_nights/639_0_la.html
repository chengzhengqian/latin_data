<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<p><span class="br"></span><span class="lineNumber">14</span><span class="br"></span>“Nam Marcus,” inquit, “Manlius, quem Capitolium
servasse a Gallis supra ostendi cuiusque operam cum M. Furio dictatore apud Gallos cumprime fortem atque exsuperabilem respublica sensit, is et genere et vi et virtute bellica nemini concedebat.” “Adprime” crebrius est, “cumprime” rarius traductumque
ex eo est, quod “cumprimis” dicebant pro quod est “inprimis.”</p>
<p><span class="br"></span><span class="lineNumber">15</span><span class="br"></span>“Nihil sibi,” inquit, “divitias opus esse.” Nos “divitiis” dicimus. Sed vitium hoc orationis nullum est ac ne id quidem est quod figura dici solet; recta enim istaec oratio est et veteres conpluscule ita dixerunt, nec ratio dici potest, cur rectius sit “divitiis opus esse” quam “divitias,” nisi qui grammaticorum nova instituta ut τεμένων ἱερά observant.</p>
<p><span class="br"></span><span class="lineNumber">16</span><span class="br"></span>“Nam hac,”<a class="footnoteLink" href="#note_LCL212_206_1" id="target_note_LCL212_206_1"><sup>1</sup></a> inquit, “maxime versatur deorum iniquitas, quod deteriores sunt incolumiores neque optimum quemquam inter nos sinunt diurnare.” Inusitate “diurnare” dixit pro “diu vivere,” sed ex ea figuratione est, qua dicimus “perennare.”</p>
<p><span class="br"></span><span class="lineNumber">17</span><span class="br"></span>“Cum iis,” inquit, “consermonabatur.” “Sermonari” 
rusticius videtur, sed rectius est, “sermocinari” 
tritius,<a class="footnoteLink" href="#note_LCL212_206_2" id="target_note_LCL212_206_2"><sup>2</sup></a> sed corruptius est.</p>
<p><span class="br"></span><span class="lineNumber">18</span><span class="br"></span>“Sese,” inquit, “ne id quoque, quod tum suaderet, facturum esse.” “Ne id quoque” dixit pro “ne id quidem,” infrequens nunc in loquendo, sed in libris veterum creberrimum.</p>
</section><notes><section class="footnotes"><ul><li class="note" id="note_LCL212_206_1"><a class="footnoteCrossrefLink" href="#target_note_LCL212_206_1" title="Click to highlight in text"><sup class="lineRef">1</sup>hac <span class="italic">suggested by Hosius;</span> haec, ω.</a></li><script type="text/javascript">document.getElementById('note_LCL212_206_1').style.display = "none";</script><li class="note" id="note_LCL212_206_2"><a class="footnoteCrossrefLink" href="#target_note_LCL212_206_2" title="Click to highlight in text"><sup class="lineRef">2</sup>tritius, <span class="italic">Hosius;</span> rectius, ω; crebrius, σ; lectius, <span class="italic">Dziatzko.</span></a></li><script type="text/javascript">document.getElementById('note_LCL212_206_2').style.display = "none";</script></ul></section></notes></section>