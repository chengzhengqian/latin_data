<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">
<span class="italic">Qua legem Aufeiam dissuasit,</span> in Demaden
<span class="br"></span><span class="lineNumber">2</span><span class="br"></span>contulit verbis hisce: “Nam vos, Quirites, si velitis sapientia atque virtute uti, etsi quaeritis, neminem nostrum invenietis sine pretio huc prodire. Omnes nos qui verba facimus aliquid petimus, neque ullius rei causa quisquam ad vos prodit, nisi ut aliquid
<span class="br"></span><span class="lineNumber">3</span><span class="br"></span>auferat. Ego ipse, qui aput vos verba facio uti vectigalia vestra augeatis, quo facilius vestra commoda
et rempublicam administrare possitis, non gratis prodeo; verum peto a vobis, non pecuniam,
<span class="br"></span><span class="lineNumber">4</span><span class="br"></span>sed bonam existimationem atque honorem. Qui prodeunt dissuasuri ne hanc legem accipiatis, petunt non honorem a vobis, verum a Nicomede pecuniam; qui suadent ut accipiatis, hi quoque petunt non a vobis bonam existimationem, verum a Mitridate rei familiari suae pretium et praemium; qui autem ex eodem loco atque ordine tacent, hi vel acerrimi sunt, nam ab omnibus pretium accipiunt et omnis
<span class="br"></span><span class="lineNumber">5</span><span class="br"></span>fallunt. Vos, cum putatis eos ab his rebus remotos
<span class="br"></span><span class="lineNumber">6</span><span class="br"></span>esse, inpertitis bonam existimationem; legationes
autem a regibus, cum putant eos sua causa reticere, sumptus atque pecunias maximas praebent, item uti in terra Graecia, quo in tempore Graecus tragoedus gloriae sibi ducebat talentum magnum ob unam fabulam datum esse, homo eloquentissimus civitatis suae Demades ei respondisse dicitur: ‘Mirum tibi videtur, si tu loquendo talentum quaesisti? Ego, ut tacerem, decem talenta a rege accepi.’ Item nunc isti pretia maxima ob tacendum accipiunt.”</p>
</section><notes></notes></section>