<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">

id ipsum comprehendere, ἐὰν ἅψῃ αὐτοῦ τῆς φλεβός, quod nostris verbis profecto ita dicitur: ‘si attigeris venam illius.’”</p>
<p><span class="br"></span><span class="lineNumber">5</span><span class="br"></span>Hanc loquendi imperitiam, quod venam pro arteria dixisset, cum in eo docti homines qui cum Tauro erant, tamquam in minime utili medico offendissent
atque id murmure et vultu ostenderent, tum ibi Taurus, ut mos eius fuit, satis leniter: “Certi,” inquit, “sumus, vir bone, non ignorare te quid ‘vena’ appelletur et quid ‘arteria,’ quod venae quidem suapte vi inmobiles sint et sanguinis tantum demittendi gratia explorentur, arteriae autem motu atque pulsu suo habitum et modum
<span class="br"></span><span class="lineNumber">6</span><span class="br"></span>febrium demonstrent; sed, ut video, pervulgate magis quam inscite locutus es; non enim te solum, sed alios quoque itidem errantis audivi venam pro
<span class="br"></span><span class="lineNumber">7</span><span class="br"></span>arteria dicere. Fac igitur ut experiamur elegantiorem
esse te in medendo quam in dicendo, et cum dis bene volentibus opera tua sistas hunc nobis sanum atque validum quam citissime.”</p>
<p><span class="br"></span><span class="lineNumber">8</span><span class="br"></span>Hoc ego postea cum in medico reprehensum esse meminissem, existimavi non medico soli, sed omnibus quoque hominibus liberis liberaliterque institutis, turpe esse ne ea quidem cognovisse ad notitiam corporis nostri pertinentia, quae non altius occultiusque remota sunt et quae natura nobis tuendae valitudinis causa et in promptu esse et in propatulo voluerit; ac propterea, quantum habui temporis subsicivi, medicinae quoque disciplinae libros attigi, quos arbitrabar esse idoneos ad docendum,
et ex his cum alia pleraque ab isto humanitatis usu non aliena, tum de venis quoque et arteriis didicisse videor ad hunc ferme modum:
</p></section><notes></notes></section>