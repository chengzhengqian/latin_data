<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">XXX</span></h3>
<h3>Vehiculum quod “petorritum” appellatur, cuiatis linguae vocabulum sit, Graecae an Gallicae,</h3>
<p><span class="br"></span><span class="lineNumber">1</span><span class="br"></span><span class="sc">Qui</span> ab alio genere vitae detriti iam et retorridi ad litterarum disciplinas serius adeunt, si forte idem sunt garruli natura et subargutuli, oppido quam fiunt
<span class="br"></span><span class="lineNumber">2</span><span class="br"></span>in litterarum ostentatione inepti et frivoli. Quod genus profecto ille homo est, qui de “petorritis” 
<span class="br"></span><span class="lineNumber">3</span><span class="br"></span>nuper argutissimas nugas dixit. Nam cum quaere-retur, “petorritum” quali forma vehiculum cuiatis-que linguae vocabulum esset, et faciem vehiculi ementitus est longe alienam falsamque et vocabulum Graecum<a class="footnoteLink" href="#note_LCL212_124_1" id="target_note_LCL212_124_1"><sup>1</sup></a> esse dixit atque adsignificare volucres rotas interpretatus est, commutataque una littera “petorritum” esse dictum volebat quasi “petorrotum”; 
<span class="br"></span><span class="lineNumber">4</span><span class="br"></span>scriptum etiam hoc esse a Valerio Probo contendit.</p>
<p><span class="br"></span><span class="lineNumber">5</span><span class="br"></span>Ego, cum Probi multos admodum <span class="italic">Commentationum</span> libros adquisierim, neque scriptum in his inveni nec usquam alioqui Probum scripsisse credo; “petorritum” 
<span class="br"></span><span class="lineNumber">6</span><span class="br"></span>enim est non ex Graecia dimidiatum, sed totum Transalpibus;<a class="footnoteLink" href="#note_LCL212_124_2" id="target_note_LCL212_124_2"><sup>2</sup></a> nam est vox Gallica. Id
<span class="br"></span><span class="lineNumber">7</span><span class="br"></span>scriptum est in libro M. Varronis quarto decimo <span class="italic">Rerum Divinarum,</span> quo in loco Varro, cum de “petorrito” dixisset, esse id verbum Gallicum, “lanceam” quoque dixit non Latinum, set Hispanicum verbum esse.</p>
</section><notes><section class="footnotes"><ul><li class="note" id="note_LCL212_124_1"><a class="footnoteCrossrefLink" href="#target_note_LCL212_124_1" title="Click to highlight in text"><sup class="lineRef">1</sup>semigraecum, <span class="italic">Damsté.</span></a></li><script type="text/javascript">document.getElementById('note_LCL212_124_1').style.display = "none";</script><li class="note" id="note_LCL212_124_2"><a class="footnoteCrossrefLink" href="#target_note_LCL212_124_2" title="Click to highlight in text"><sup class="lineRef">2</sup><span class="italic">For</span> Transalpibus cf. <span class="italic">Pliny, N.H.</span> iii. 124 (<span class="italic">Heraeus</span>); totum ortum trans Alpibus, <span class="italic">Hertz;</span> totum transalpinum, <span class="italic">J. Gronov.</span></a></li><script type="text/javascript">document.getElementById('note_LCL212_124_2').style.display = "none";</script></ul></section></notes></section>