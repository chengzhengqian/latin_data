<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">XXXI</span></h3>
<h3>Quae verba legaverint Rodii ad hostium ducem Demetrium, cum ab eo obsiderentur, super illa incluta Ialysi imagine.</h3>
<p><span class="br"></span><span class="lineNumber">1</span><span class="br"></span>Rodum insulam celebritatis antiquissimae oppidum-que in ea pulcherrimum ornatissimumque obsidebat obpugnabatque Demetrius, dux aetatis suae inclutus, cui a peritia disciplinaque faciendi obsidii machinarumque sollertia ad capienda oppida repertarum
<span class="br"></span><span class="lineNumber">2</span><span class="br"></span>cognomentum Πολιορκητής fuit. Tum ibi in obsidione aedes quasdam publice factas, quae extra urbis muros cum parvo praesidio erant, adgredi et vastare atque absumere igni parabat.</p>
<p><span class="br"></span><span class="lineNumber">3</span><span class="br"></span>In eis aedibus erat memoratissima illa imago Ialysi, Protogenis manu facta, inlustris pictoris, cuius operis pulchritudinem praestantiamque ira percitus
<span class="br"></span><span class="lineNumber">4</span><span class="br"></span>Rodiis invidebat. Mittunt Rodii ad Demetrium legatos cum his verbis: “Quae, malum,” inquiunt, “ratiost ut tu imaginem istam velis incendio aedium facto disperdere? Nam si nos omnes superaveris et oppidum hoc totum ceperis, imagine quoque illa integra et incolumi per victoriam potieris; sin vero nos vincere obsidendo nequiveris, petimus consideres ne turpe tibi sit, quia non potueris bello Rodios vincere,
<span class="br"></span><span class="lineNumber">5</span><span class="br"></span>bellum cum Protogene mortuo gessisse.” Hoc ubi ex legatis audivit, obpugnatione desita et imagini et civitati pepercit.</p>
</section><notes></notes></section>