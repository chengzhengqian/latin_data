<section class="div1 language" lang="la"><header><hgroup><h1>Praefatio</h1></hgroup></header>
<section class="div2">
<h2><span class="ac">Praefatio</span></h2>
<p><span class="br"></span><span class="lineNumber">1</span><span class="br"></span>* * * iucundiora alia reperiri queunt, ad hoc ut liberis quoque meis partae istiusmodi remissiones essent, quando animus eorum interstitione aliqua negotiorum
<span class="br"></span><span class="lineNumber">2</span><span class="br"></span>data laxari indulgerique potuisset. Usi autem sumus ordine rerum fortuito, quem antea in excerpendo feceramus. Nam proinde ut librum quemque in manus ceperam seu Graecum seu Latinum vel quid memoratu dignum audieram, ita quae libitum erat, cuius generis cumque erant, indistincte atque promisce annotabam eaque mihi ad subsidium memoriae quasi quoddam litterarum penus recondebam,
ut quando usus venisset aut rei aut verbi, cuius me repens forte oblivio tenuisset, et libri ex quibus ea sumpseram non adessent, facile inde nobis inventu atque depromptu foret.</p>
<p><span class="br"></span><span class="lineNumber">3</span><span class="br"></span>Facta igitur est in his quoque commentariis eadem rerum disparilitas quae fuit in illis annotationibus pristinis, quas breviter et indigeste et incondite ex<a class="footnoteLink" href="#note_LCL195_xxvi_1" id="target_note_LCL195_xxvi_1"><sup>1</sup></a>
<span class="br"></span><span class="lineNumber">4</span><span class="br"></span>eruditionibus lectionibusque variis feceramus. Sed quoniam longinquis per hiemem noctibus in agro, sicuti dixi, terrae Atticae commentationes hasce ludere ac facere exorsi sumus, idcirco eas inscripsimus <span class="italic">Noctium</span> esse <span class="italic">Atticarum</span>, nihil imitati festivitates inscriptionum 

</p></section><notes><section class="footnotes"><ul><li class="note" id="note_LCL195_xxvi_1"><a class="footnoteCrossrefLink" href="#target_note_LCL195_xxvi_1" title="Click to highlight in text"><sup class="lineRef">1</sup><span class="italic">ex, added by J. F. Gronov</span>.</a></li><script type="text/javascript">document.getElementById('note_LCL195_xxvi_1').style.display = "none";</script></ul></section></notes></section>