<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<p>Eo versu significatur, non omni die bene esse posse,
<span class="br"></span><span class="lineNumber">5</span><span class="br"></span>sed isto bene atque alio male. Quod cum ita sit,” inquit, “ut in rebus humanis bene aut male vice alterna sit, haec biduo medio intervallata febris quanto est fortunatior, in qua est μία μητρνιά, δύο μητέρες!”</p>
<h3><span class="ac">XIII</span></h3>
<h3>“Quin” particula quot qualesque varietates significationis habeat et quam saepe in veterum scriptis obscura sit.</h3>
<p><span class="br"></span><span class="lineNumber">1</span><span class="br"></span>“<span class="sc">Quin</span>” particula, quam grammatici coniunctionem appellant, variis modis sententiisque conectere
<span class="br"></span><span class="lineNumber">2</span><span class="br"></span>orationem videtur. Aliter enim dici putatur, cum quasi increpantes vel interrogantes vel exhortantes dicimus “quin venis?” “quin legis?” “quin fugis?” aliter, cum ita confirmamus: “non dubium est, quin M. Tullius omnium sit eloquentissimus,” aliter autem, cum sic componimus, quod quasi priori videtur contrarium: “non idcirco causas Isocrates non defendit, quin id utile esse et honestum existumarit”; a quo
<span class="br"></span><span class="lineNumber">3</span><span class="br"></span>illa significatio non abhorret, quae est in tertia <span class="italic">Origine</span>
M. Catonis. “Haut eos,” inquit, “eo postremum
<span class="br"></span><span class="lineNumber">4</span><span class="br"></span>scribo, quin populi et boni et strenui sient.” In secunda quoque <span class="italic">Origine</span> M. Cato non longe secus hac particula usus est: “Neque satis,” inquit, “habuit quod eum in occulto vitiaverat, quin eius famam prostitueret.”</p>
</section><notes></notes></section>