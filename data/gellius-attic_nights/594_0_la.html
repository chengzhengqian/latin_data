<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">XXVI</span></h3>
<h3>Quibus verbis Aristoteles philosophus definierit syllogismum; eiusque definitionis interpretamentum verbis Latinis factum.</h3>
<p><span class="br"></span><span class="lineNumber">1</span><span class="br"></span><span class="sc">Aristoteles,</span> quid “syllogismus” esset, his versibus definivit: Λόγος, ἐν τεθέντων τινῶν, ἕτερόν τι τῶν
<span class="br"></span><span class="lineNumber">2</span><span class="br"></span>κειμένων ἐξ ἀνάγκης συμβαίνει διὰ τῶν κειμένων. Eius definitionis non videbatur habere incommode interpretatio facta hoc modo: “Syllogismus est oratio, in qua, consensis quibusdam et concessis, aliud quid quam quae concessa sunt, per ea quae concessa sunt, necessario conficitur.”</p>
<h3><span class="ac">XXVII</span></h3>
<h3>Quid sint “comitia calata,” quid “curiata,” quid “centuriata,” quid “tributa,” quid “concilium”; atque inibi quaedam eiusdemmodi.</h3>
<p><span class="br"></span><span class="lineNumber">1</span><span class="br"></span><span class="sc">In</span> libro Laelii Felicis <span class="italic">Ad Q. Mucium</span> primo scriptum est Labeonem scribere “calata” comitia esse quae pro conlegio pontificum habentur, aut
<span class="br"></span><span class="lineNumber">2</span><span class="br"></span>regis aut flaminum inaugurandorum causa. Eorum autem alia esse “curiata,” alia “centuriata”; “curiata” per lictorem curiatum “calari,” id est “convocari,” “centuriata” per cornicinem.</p>
</section><notes></notes></section>