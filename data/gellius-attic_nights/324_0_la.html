<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">XII</span></h3>
<p>Quod neque “testamentum,” sicuti Servius Sulpicius existimavit, neque “sacellum.” sicuti C. Trebatius, duplicia verba sunt sed a “testatione” productum alterum,<a class="footnoteLink" href="#note_LCL200_122_1" id="target_note_LCL200_122_1"><sup>1</sup></a> alterum a “sacro” imminutum.</p>
<p><span class="br"></span><span class="lineNumber">1</span><span class="br"></span><span class="sc">Servius Sulpicius</span> iureconsultus, vir aetatis suae doctissimus, in libro <span class="italic">De Sacris Detestandis</span> secundo, qua ratione adductus “testamentum” verbum esse
<span class="br"></span><span class="lineNumber">2</span><span class="br"></span>duplex scripserit, non reperio; nam compositum
<span class="br"></span><span class="lineNumber">3</span><span class="br"></span>esse dixit a “mentis contestatione.” Quid igitur “calciamentum,” quid “paludamentum,” quid “pavimentum,” quid “vestimentum,” quid alia mille per huiuscemodi formam producta, etiamne ista omnia
<span class="br"></span><span class="lineNumber">4</span><span class="br"></span>composita dicemus? Obrepsisse autem videtur Servio, vel si quis est qui id prior dixit, falsa quidem, sed non abhorrens neque inconcinna quasi mentis quaedam in hoc vocabulo significatio, sicut hercle C.
<span class="br"></span><span class="lineNumber">5</span><span class="br"></span>quoque Trebatio eadem concinnitas obrepsit. Nam in libro <span class="italic">De Religionibus</span> secundo: “‘Sacellum’ est,” inquit, “locus parvus deo sacratus cum ara.” Deinde addit verba haec: “‘Sacellum’ ex duobus verbis arbitror compositum ‘sacri’ et ‘cellae,’ quasi ‘sacra
<span class="br"></span><span class="lineNumber">6</span><span class="br"></span>cella.’” Hoc quidem scripsit Trebatius; set quis ignorat, “sacellum” et simplex verbum esse et non ex “sacro” et “cella” copulatum, sed ex “sacro” deminutum?</p>
</section><notes><section class="footnotes"><ul><li class="note" id="note_LCL200_122_1"><a class="footnoteCrossrefLink" href="#target_note_LCL200_122_1" title="Click to highlight in text"><sup class="lineRef">1</sup>alterum <span class="italic">added by Hertz.</span></a></li><script type="text/javascript">document.getElementById('note_LCL200_122_1').style.display = "none";</script></ul></section></notes></section>