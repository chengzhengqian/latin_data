<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">X</span></h3>
<p>Quibus verbis compellaverit Favorinus philosophus adulescentem
casce nimis et prisce loquentem.</p>
<p><span class="br"></span><span class="lineNumber">1</span><span class="br"></span><span class="sc">Favorinus</span> philosophus adulescenti veterum verborum
cupidissimo et plerasque voces nimis priscas et ignotas in cotidianis communibusque sermonibus
expromenti: “Curius,” inquit, “et Fabricius et Coruncanius, antiquissimi viri, et his antiquiores
Horatii illi trigemini, plane ac dilucide cum suis fabulati sunt neque Auruncorum aut Sicanorum
aut Pelasgorum, qui primi coluisse Italiam<a class="footnoteLink" href="#note_LCL195_50_1" id="target_note_LCL195_50_1"><sup>1</sup></a>
<span class="br"></span><span class="lineNumber">2</span><span class="br"></span>dicuntur, sed aetatis suae verbis locuti sunt; tu autem, proinde quasi cum matre Euandri nunc loquare, sermone abhinc multis annis iam desito uteris, quod scire atque intellegere neminem vis quae dicas. Nonne, homo inepte, ut quod vis
<span class="br"></span><span class="lineNumber">3</span><span class="br"></span>abunde consequaris, taces? Sed antiquitatem tibi placere ais, quod honesta et bona et sobria et
<span class="br"></span><span class="lineNumber">4</span><span class="br"></span>modesta sit. Vive ergo moribus praeteritis, loquere verbis praesentibus atque id, quod a C. Caesare, excellentis ingenii ac prudentiae viro, in primo <span class="italic">De Analogia</span> libro scriptum est, habe semper in memoria atque in pectore, ut tamquam scopulum, sic fugias inauditum<a class="footnoteLink" href="#note_LCL195_50_2" id="target_note_LCL195_50_2"><sup>2</sup></a> atque insolens verbum.”</p>
</section><notes><section class="footnotes"><ul><li class="note" id="note_LCL195_50_1"><a class="footnoteCrossrefLink" href="#target_note_LCL195_50_1" title="Click to highlight in text"><sup class="lineRef">1</sup>in Italia, <span class="italic">Macrobius,</span> i. 5. 1.</a></li><script type="text/javascript">document.getElementById('note_LCL195_50_1').style.display = "none";</script><li class="note" id="note_LCL195_50_2"><a class="footnoteCrossrefLink" href="#target_note_LCL195_50_2" title="Click to highlight in text"><sup class="lineRef">2</sup>infrequens, <span class="italic">Macrob.</span></a></li><script type="text/javascript">document.getElementById('note_LCL195_50_2').style.display = "none";</script></ul></section></notes></section>