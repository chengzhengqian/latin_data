<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">

et necessaria in perpetiendis doloribus exercitatione—qualem fuisse accepimus ferum quendam in ludo Caesaris gladiatorem, qui, cum vulnera eius a medicis exsecabantur, ridere solitus fuit—sed ea vera et proba fortitudost, quam maiores nostri scientiam esse dixerunt rerum tolerandarum et non tolerandarum.
<span class="br"></span><span class="lineNumber">14</span><span class="br"></span>Per quod apparet esse quaedam intolerabilia, a quibus fortes viri aut obeundis abhorreant aut sustinendis.”</p>
<p><span class="br"></span><span class="lineNumber">15</span><span class="br"></span>Cum haec Taurus dixisset videreturque in eandem rem plura etiam dicturus, perventum est ad vehicula et conscendimus.</p>
<h3><span class="ac">VI</span></h3>
<span class="label">De aenigmate.</span>
<p><span class="br"></span><span class="lineNumber">1</span><span class="br"></span><span class="sc">Quae</span> Graeci dicunt “aenigmata,” hoc genus quidam ex nostris veteribus “scirpos” appellaverunt. Quale est quod nuper invenimus per hercle antiquum, perquam lepidum, tribus versibus senariis compositum aenigma, quod reliquimus inenarratum, ut legentium coniecturas in requirendo acueremus.
<span class="br"></span><span class="lineNumber">2</span><span class="br"></span>Versus tres hi sunt:</p>
<blockquote><p><span class="line indent1">Semel minusne an bis minus sit, nescio;</span><span class="linebreak"></span>
<span class="line indent1">An utrumque eorum, ut quondam audivi dicier,</span><span class="linebreak"></span>
<span class="line indent1">Iovi ipsi regi noluit concedere.</span><span class="linebreak"></span></p></blockquote>
<p class="noindent"><span class="br"></span><span class="lineNumber">3</span><span class="br"></span>Hoc qui nolit diutius aput sese quaerere, inveniet quid sit in M. Varronis <span class="italic">De Sermone Latino ad Marcellum</span>
libro secundo.</p>
</section><notes></notes></section>