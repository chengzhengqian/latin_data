<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">
<span class="br"></span><span class="lineNumber">29</span><span class="br"></span>leges haberent. Quod si quaedam,” inquit, “in hominum morte atque vita etiam diversis temporibus editorum per stellarum pares quosdam postea conventus paria nonnulla et consimilia posse dicunt optingere, cur non aliquando possint omnia quoque paria usu venire, ut existant per huiuscemodi stellarum concursiones et similitudines Socratae simul et Antisthenae et Platones multi genere, forma, ingenio, moribus, vita omni et morte pari? Quod
<span class="br"></span><span class="lineNumber">30</span><span class="br"></span>nequaquam,” inquit, “prorsus fieri potest. Non igitur hac causa probe uti queunt adversum hominum
<span class="br"></span><span class="lineNumber">31</span><span class="br"></span>impares ortus, interitus pares.” Illud autem condonare se his dicebat quod non id quoque requireret: si vitae mortisque hominum rerumque humanarum omnium tempus et ratio et causa in caelo et apud stellas foret, quid de muscis aut vermiculis aut echinis, multis aliis minutissimis terra marique animantibus dicerent? An istaec quoque isdem, quibus homines, legibus nascerentur isdemque itidem extinguerentur? ut aut ranunculis quoque et culicibus nascendi fata sint de caelestium siderum motibus adtributa aut, si id non putarent, nulla ratio videretur cur ea siderum vis in hominibus valeret, deficeret in ceteris.</p>
<p><span class="br"></span><span class="lineNumber">32</span><span class="br"></span>Haec nos sicca et incondita et propemodum ieiuna oratione adtigimus.<a class="footnoteLink" href="#note_LCL212_16_1" id="target_note_LCL212_16_1"><sup>1</sup></a> Set Favorinus, ut hominis ingenium fuit utque est Graecae facundiae copia simul et venustas, latius ea et amoenius et splendidius et profluentius exequebatur, atque identidem commonebat


</p></section><notes><section class="footnotes"><ul><li class="note" id="note_LCL212_16_1"><a class="footnoteCrossrefLink" href="#target_note_LCL212_16_1" title="Click to highlight in text"><sup class="lineRef">1</sup>adtigimus, <span class="italic">Skutsch</span>; adtingimus, <span class="italic">MSS</span>.</a></li><script type="text/javascript">document.getElementById('note_LCL212_16_1').style.display = "none";</script></ul></section></notes></section>