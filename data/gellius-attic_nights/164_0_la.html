<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2"><p class="noindent">

Eos omnis vidit vincere coronarique Olympiae eodem die et, cum ibi eum tres adulescentes amplexi coronis suis in caput patris positis saviarentur, cum populus gratulabundus flores undique in eum iaceret, ibidem in stadio inspectante populo in osculis atque in manibus filiorum animam efflavit.</p>
<p><span class="br"></span><span class="lineNumber">4</span><span class="br"></span>Praeterea in nostris annalibus scriptum legimus, qua tempestate apud Cannas exercitus populi Romani caesus est, anum matrem, nuntio de morte filii allato, luctu atque maerore affectam esse; sed is nuntius non verus fuit, utque<a class="footnoteLink" href="#note_LCL195_286_1" id="target_note_LCL195_286_1"><sup>1</sup></a> is adulescens non diu post ex ea pugna in urbem redit, anus repente filio viso copia atque turba et quasi ruina incidentis inopinati gaudii oppressa exanimataque est.</p>
<h3><span class="ac">XVI</span></h3>
<p>Temporis varietas in puerperis mulierum quaenam sit a medicis et a philosophis tradita; atque inibi poetarum quoque veterum super eadem re opiniones multaque alia auditu atque memoratu digna; verbaque ipsa Hippocratis medici ex libro illius sumpta qui inscriptus est Περὶ Τροφῆς.</p>
<p><span class="br"></span><span class="lineNumber">1</span><span class="br"></span><span class="sc">Et</span> medici et philosophi inlustres de tempore humani partus quaesiverunt. Multa opinio est, eaque iam pro vero recepta, postquam mulieris uterum semen conceperit, gigni hominem septimo rarenter, numquam octavo, saepe nono, saepius numero decimo mense, eumque esse hominum gignendi summum finem: decem menses non inceptos, sed exactos.




</p></section><notes><section class="footnotes"><ul><li class="note" id="note_LCL195_286_1"><a class="footnoteCrossrefLink" href="#target_note_LCL195_286_1" title="Click to highlight in text"><sup class="lineRef">1</sup>utque, <span class="italic">Petschenig</span>; atque, <span class="italic">MSS</span>.</a></li><script type="text/javascript">document.getElementById('note_LCL195_286_1').style.display = "none";</script></ul></section></notes></section>