<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<p><span class="br"></span><span class="lineNumber">17</span><span class="br"></span>Favorinum ego audivi dicere versus istos Euripidi:</p>
<blockquote><p><span class="line indent8">Ἀχαλίνων στομάτων</span><span class="linebreak"></span>
<span class="line indent8">Ἀνόμου τ᾿ ἀφροσύνας</span><span class="linebreak"></span>
<span class="line indent8">Τὸ τέλος δυστυχία,</span><span class="linebreak"></span></p></blockquote>
<p class="noindent">non de his tantum factos accipi debere, qui impia aut inlicita dicerent, sed vel maxime de hominibus quoque posse dici stulta et inmodica blaterantibus, quorum lingua tam prodiga infrenisque sit, ut fluat semper et aestuet conluvione verborum taeterrima, quod genus homines a Graecis significantissimo
<span class="br"></span><span class="lineNumber">18</span><span class="br"></span>vocabulo κατάγλωσσοι appellantur. Valerium Probum,
grammaticum inlustrem, ex familiari eius, docto viro, comperi, Sallustianum illud, “satis eloquentiae,
sapientiae parum,” brevi antequam vita decederet, sic legere coepisse et sic a Sallustio relictum
affirmavisse: “satis loquentiae, sapientiae parum,” quod “loquentia” novatori verborum Sallustio
maxime congrueret, “eloquentia” cum insipientia
minime conveniret.</p>
<p><span class="br"></span><span class="lineNumber">19</span><span class="br"></span>Huiuscemodi autem loquacitatem verborumque turbam magnitudine inani vastam facetissimus poeta Aristophanes insignibus vocabulis denotavit in his versibus:</p>
<blockquote><p><span class="line indent3">Ἄνθρωπον ἀγριοποιόν, αὐθαδόστομον,</span><span class="linebreak"></span>
<span class="line indent3">Ἔχοντ᾿ ἀχάλινον, ἀκρατές, ἀπύλωτον στόμα,</span><span class="linebreak"></span>
<span class="line indent3">Ἀπεριλάλητον, κομποφακελορρήμονα,</span><span class="linebreak"></span></p></blockquote>
</section><notes></notes></section>