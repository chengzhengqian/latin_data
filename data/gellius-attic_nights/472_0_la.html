<section class="div1 language" lang="la"><header><hgroup><h1>Attic Nights of Aulus Gellius</h1></hgroup></header><section class="div2">
<h3><span class="ac">II</span></h3>
<p>Super poetarum Pacuvii et Accii conloquio familiari in oppido Tarentino.</p>
<p><span class="br"></span><span class="lineNumber">1</span><span class="br"></span><span class="sc">Quibus</span> otium et studium fuit vitas atque aetates doctorum hominum quaerere ac memoriae tradere, de M. Pacuvio et L. Accio tragicis poetis historiam
<span class="br"></span><span class="lineNumber">2</span><span class="br"></span>scripserunt huiuscemodi: “Cum Pacuvius,” inquiunt,
“grandi iam aetate et morbo corporis diutino adfectus, Tarentum ex urbe Roma concessisset, Accius tunc, haut parvo iunior, proficiscens in Asiam, cum in oppidum venisset, devertit ad Pacuvium
comiterque invitatus plusculisque ab eo diebus retentus, tragoediam suam cui Atreus nomen est desideranti
<span class="br"></span><span class="lineNumber">3</span><span class="br"></span>legit.” Tum Pacuvium dixisse aiunt sonora quidem esse quae scripsisset et grandia, sed videri
<span class="br"></span><span class="lineNumber">4</span><span class="br"></span>tamen ea sibi duriora paulum et acerbiora. “Ita est,” inquit Accius, “uti dicis, neque id me sane paenitet; meliora enim fore spero, quae deinceps
<span class="br"></span><span class="lineNumber">5</span><span class="br"></span>scribam. Nam quod in pomis, itidem, “inquit,” esse aiunt in ingeniis; quae dura et acerba nascuntur, post fiunt mitia et iucunda; sed quae gignuntur statim vieta et mollia atque in principio sunt uvida,
<span class="br"></span><span class="lineNumber">6</span><span class="br"></span>non matura mox fiunt, sed putria. Relinquendum igitur visum est in ingenio quod dies atque aetas mitificet.”</p>
</section><notes></notes></section>