<section class="div1 language" lang="la"><header><hgroup><h1>Minucius Felix</h1></hgroup></header>
<h1><span class="ac">M. Minucii Felicis: Octavius</span></h1>
<section class="div2">
<span class="br"></span><span class="lineNumber">1</span><span class="br"></span><p>I. Cogitanti mihi et cum animo meo Octavi boni et fidelissimi contubernalis memoriam recensenti tanta dulcedo et adfectio hominis inhaesit, ut ipse quodammodo mihi viderer in praeterita redire, non ea quae iam transacta et decursa sunt, recordatione revocare: <span class="br"></span><span class="lineNumber">2</span><span class="br"></span>ita eius contemplatio quantum subtracta est oculis, tantum pectori meo ac paene intimis sensibus inplicata <span class="br"></span><span class="lineNumber">3</span><span class="br"></span>est. Nec inmerito discedens vir eximius et sanctus inmensum sui desiderium nobis reliquit, utpote cum et ipse tanto nostri semper amore flagraverit, ut et in ludicris et seriis pari mecum voluntate concineret eadem velle vel nolle: crederes unam <span class="br"></span><span class="lineNumber">4</span><span class="br"></span>mentem in duobus fuisse divisam. Sic solus in amoribus conscius, ipse socius in erroribus: et cum discussa caligine de tenebrarum profundo in lucem sapientiae et veritatis emergerem, non respuit comitem, sed quod est gloriosius, praecucurrit. <span class="br"></span><span class="lineNumber">5</span><span class="br"></span>Itaque cum per universam convictus nostri et familiaritatis aetatem mea cogitatio volveretur, in illo praecipue sermone eius mentis meae resedit intentio, quo <span class="italic">Q.</span> Caecilium superstitiosis vanitatibus etiamnunc inhaerentem disputatione gravissima ad veram religionem reformavit.</p>
</section><notes></notes></section>