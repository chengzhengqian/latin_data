<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

spectante exercitu accepit; quod cum praesens Deiotarus regio et animo et more fecisset, tu in
<span class="br"></span><span class="lineNumber">20</span><span class="br"></span>cubiculum discessisti. Obsecro, Caesar, repete illius temporis memoriam, pone illum ante oculos diem, voltus hominum te intuentium atque admirantium recordare: num quae trepidatio? Num qui tumultus?
Num quid nisi modeste, nisi quiete, nisi ex hominis gravissimi et sanctissimi disciplina? Quid igitur causae excogitari potest cur te lautum voluerit,
<span class="br"></span><span class="lineNumber">21</span><span class="br"></span>cenatum noluerit occidere? “In posterum” inquit “diem distulit, ut, cum in castellum Blucium<a class="footnoteLink" href="#note_LCL252_518_1" id="target_note_LCL252_518_1"><sup>1</sup></a> ventum esset, ibi cogitata perficeret.” Non video causam mutandi loci, sed tamen acta res criminose est. “Cum” inquit “vomere post cenam te velle dixisses, in balneum te ducere coeperunt: ibi enim erant insidiae. At te eadem tua fortuna servavit: in cubiculo malle dixisti.” Di te perduint, fugitive! Ita non modo nequam et improbus, sed fatuus et amens es. Quid? Ille signa aenea in insidiis posuerat, quae e balneo in cubiculum transferri non possent?
Habes crimina insidiarum: nihil enim dixit amplius. “Horum” inquit “eram conscius.” Quid tum? Ita ille demens erat, ut eum, quem conscium tanti sceleris haberet, a se dimitteret? Romam etiam mitteret, ubi et inimicissimum sciret esse nepotem




</p></section><notes><section class="footnotes"><ul><li class="note" id="note_LCL252_518_1"><a class="footnoteCrossrefLink" href="#target_note_LCL252_518_1" title="Click to highlight in text"><sup class="lineRef">1</sup><span class="italic">See crit. note</span>, § 17.</a></li><script type="text/javascript">document.getElementById('note_LCL252_518_1').style.display = "none";</script></ul></section></notes></section>