<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

suum et C. Caesarem, cui fecisset insidias? Praesertim
cum is unus esset qui posset de absente se
<span class="br"></span><span class="lineNumber">22</span><span class="br"></span>indicare? “Et fratres meos,” inquit “quod erant conscii, in vincula coniecit.” Cum igitur eos vinciret, quos secum habebat, te solutum Romam mittebat, qui eadem scires, quae illos scire dicis?</p>
</section>
<section class="div2">
<p>VIII. Reliqua pars accusationis duplex fuit: una regem semper in speculis fuisse, cum a te esset animo alieno, altera exercitum eum contra te magnum comparasse. De exercitu dicam breviter, ut cetera. Numquam eas copias rex Deiotarus habuit, quibus inferre bellum populo Romano posset, sed quibus finis suos ab excursionibus et latrociniis tueretur et imperatoribus nostris auxilia mitteret. Atque antea quidem maiores copias alere poterat; nunc exiguas
<span class="br"></span><span class="lineNumber">23</span><span class="br"></span>vix tueri potest. At misit ad Caecilium nescio quem: sed eos, quos misit, quod ire noluerunt, in vincula coniecit.
Non quaero quam veri simile sit aut habuisse regem quos mitteret aut eos, quos misisset, non paruisse, aut, qui dicto audientes in tanta re non fuissent,
eos vinctos potius quam necatos. Sed tamen cum ad Caecilium mittebat, utrum causam illam victam esse nesciebat an Caecilium istum magnum hominem putabat? Quem profecto is, qui optime nostros homines novit, vel quia non nosset vel si nosset, contemneret.
<span class="br"></span><span class="lineNumber">24</span><span class="br"></span>Addit etiam illud, equites non optimos



</p></section><notes></notes></section>