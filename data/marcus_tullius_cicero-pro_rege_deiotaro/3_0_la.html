<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">
<span class="br"></span><span class="lineNumber">5</span><span class="br"></span>intellego quid de te ceteros velis iudicare. Moveor etiam loci ipsius insolentia, quod tantam causam, quanta nulla umquam in disceptatione versata est, dico intra domesticos parietes, dico extra conventum et eam frequentiam, in qua oratorum studia niti solent: in tuis oculis, in tuo ore voltuque acquiesco, te unum intueor, ad te unum omnis mea spectat oratio: quae mihi ad spem obtinendae veritatis gravissima sunt, ad motum animi et ad omnem
<span class="br"></span><span class="lineNumber">6</span><span class="br"></span>impetum dicendi contentionemque leviora: hanc enim, C. Caesar, causam si in foro dicerem eodem audiente et disceptante te, quantam mihi alacritatem populi Romani concursus adferret! Quis enim civis ei regi non faveret, cuius omnem aetatem in populi Romani bellis consumptam esse meminisset? Spectarem
curiam, intuerer forum, caelum denique testarer
ipsum. Sic, cum et deorum immortalium et populi Romani et senatus beneficia in regem Deiotarum
recordarer, nullo modo mihi deesse posset
<span class="br"></span><span class="lineNumber">7</span><span class="br"></span>oratio. Quae quoniam angustiora parietes faciunt actioque maximae causae debilitatur loco, tuum est, Caesar, qui pro multis saepe dixisti, quid mihi nunc animi sit, ad te ipsum referre, quo facilius cum aequitas tua tum audiendi diligentia minuat hanc perturbationem meam.</p>
<p>Sed ante quam de accusatione ipsa dico, de accusatorum spe pauca dicam; qui cum videantur


</p></section><notes></notes></section>