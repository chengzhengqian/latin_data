<section class="div1 language" lang="la"><p class="lineGroup">
<span class="line">muniti gladiis vivant saeptique venenis,</span><span class="linebreak"></span>
<span class="line">ancipites habeant arces trepidique minentur:</span><span class="linebreak"></span>
<span class="line">tu civem patremque geras, tu consule cunctis,</span><span class="linebreak"></span>
<span class="line"><span class="br"></span><span class="lineNumber">295</span><span class="br"></span>non tibi, nec tua te moveant, sed publica vota.</span><span class="linebreak"></span>
</p>
<p class="lineGroup">
<span class="line indent1">“In commune iubes si quid censesque tenendum,</span><span class="linebreak"></span>
<span class="line">primus iussa subi: tunc observantior aequi</span><span class="linebreak"></span>
<span class="line">fit populus nec ferre negat, cum viderit ipsum</span><span class="linebreak"></span>
<span class="line">auctorem parere sibi. componitur orbis</span><span class="linebreak"></span>
<span class="line"><span class="br"></span><span class="lineNumber">300</span><span class="br"></span>regis ad exemplum, nec sic inflectere sensus</span><span class="linebreak"></span>
<span class="line">humanos edicta valent quam vita regentis:</span><span class="linebreak"></span>
<span class="line">mobile mutatur semper cum principe vulgus.</span><span class="linebreak"></span>
</p>
<p class="lineGroup">
<span class="line indent1">“His tamen effectis neu fastidire minores</span><span class="linebreak"></span>
<span class="line">neu pete praescriptos homini transcendere fines.</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>inquinat egregios adiuncta superbia mores.</span><span class="linebreak"></span>
<span class="line">non tibi tradidimus dociles servire Sabaeos,</span><span class="linebreak"></span>
<span class="line">Armeniae dominum non te praefecimus orae,</span><span class="linebreak"></span>
<span class="line">nec damus Assyriam, tenuit quam femina, gentem.</span><span class="linebreak"></span>
<span class="line">Romani, qui cuncta diu rexere, regendi,</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>qui nec Tarquinii fastus nec iura tulere</span><span class="linebreak"></span>
<span class="line">Caesaris. annales veterum delicta loquuntur:</span><span class="linebreak"></span>
<span class="line">haerebunt maculae quis non per saecula damnat</span><span class="linebreak"></span>
<span class="line">Caesareae portenta domus? quem dira Neronis</span><span class="linebreak"></span>
<span class="line">funera, quem rupes Caprearum taetra latebit</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>incesto possessa seni? victura feretur</span><span class="linebreak"></span>
<span class="line">gloria Traiani, non tam quod Tigride victo</span><span class="linebreak"></span>
<span class="line">nostra triumphati fuerint provincia Parthi,</span><span class="linebreak"></span>
<span class="line">alta quod invectus fractis Capitolia Dacis,</span><span class="linebreak"></span>
</p><notes></notes></section>