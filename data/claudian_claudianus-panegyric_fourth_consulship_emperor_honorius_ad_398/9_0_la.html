<section class="div1 language" lang="la"><p class="lineGroup">
<span class="line">stellati pariter crines. iuvat ipse Tonantem</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>error et ambiguae placet ignorantia matri;</span><span class="linebreak"></span>
<span class="line">Eurotas proprios discernere nescit alumnos.</span><span class="linebreak"></span>
</p>
<p class="lineGroup">
<span class="line indent1">Ut domus excepit reduces, ibi talia tecum</span><span class="linebreak"></span>
<span class="line">pro rerum stabili fertur dicione locutus:</span><span class="linebreak"></span>
</p>
<p class="lineGroup">
<span class="line indent2">“Si tibi Parthorum solium Fortuna dedisset,</span><span class="linebreak"></span>
<span class="line"><span class="br"></span><span class="lineNumber">215</span><span class="br"></span>care puer, terrisque procul venerandus Eois</span><span class="linebreak"></span>
<span class="line">barbarus Arsacio consurgeret ore tiaras:</span><span class="linebreak"></span>
<span class="line">sufficeret sublime genus luxuque fluentem</span><span class="linebreak"></span>
<span class="line">deside nobilitas posset te sola tueri.</span><span class="linebreak"></span>
<span class="line">altera Romanae longe rectoribus aulae</span><span class="linebreak"></span>
<span class="line"><span class="br"></span><span class="lineNumber">220</span><span class="br"></span>condicio. virtute decet, non sanguine niti.</span><span class="linebreak"></span>
<span class="line">maior et utilior fato coniuncta potenti,</span><span class="linebreak"></span>
<span class="line">vile latens virtus. quid enim? submersa tenebris</span><span class="linebreak"></span>
<span class="line">proderit obscuro veluti sine remige puppis</span><span class="linebreak"></span>
<span class="line">vel lyra quae reticet vel qui non tenditur arcus.</span><span class="linebreak"></span>
</p>
<p class="lineGroup">
<span class="line indent2"><span class="br"></span><span class="lineNumber">225</span><span class="br"></span>“Hanc tamen haud quisquam, qui non agnoverit ante</span><span class="linebreak"></span>
<span class="line">semet et incertos animi placaverit aestus,</span><span class="linebreak"></span>
<span class="line">inveniet; longis illuc ambagibus itur.</span><span class="linebreak"></span>
<span class="line">disce orbi, quod quisque sibi. cum conderet artus</span><span class="linebreak"></span>
<span class="line">nostros, aetheriis miscens terrena, Prometheus,</span><span class="linebreak"></span>
<span class="line"><span class="br"></span><span class="lineNumber">230</span><span class="br"></span>sinceram patri mentem furatus Olympo</span><span class="linebreak"></span>
<span class="line">continuit claustris indignantemque revinxit</span><span class="linebreak"></span>
<span class="line">et, cum non aliter possent mortalia fingi,</span><span class="linebreak"></span>
<span class="line">adiunxit geminas. illae cum corpore lapsae</span><span class="linebreak"></span>
<span class="line">intereunt, haec sola manet bustoque superstes</span><span class="linebreak"></span>
<span class="line"><span class="br"></span><span class="lineNumber">235</span><span class="br"></span>evolat. hanc alta capitis fundavit in arce</span><span class="linebreak"></span>
<span class="line">mandatricem operum prospecturamque labori;</span><span class="linebreak"></span>
</p><notes></notes></section>