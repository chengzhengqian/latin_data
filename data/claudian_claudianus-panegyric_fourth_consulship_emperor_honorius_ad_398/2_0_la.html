<section class="div1 language" lang="la"><p class="lineGroup">
<span class="line">promeruit gentis seriem: cunabula fovit</span><span class="linebreak"></span>
<span class="line">Oceanus; terrae dominos pelagique futuros</span><span class="linebreak"></span>
<span class="line">inmenso decuit rerum de principe nasci.</span><span class="linebreak"></span>
<span class="line">hinc processit avus, cui post Arctoa frementi</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>classica Massylas adnexuit Africa laurus,</span><span class="linebreak"></span>
<span class="line">ille, Caledoniis posuit qui castra pruinis,</span><span class="linebreak"></span>
<span class="line">qui medios Libyae sub casside pertulit aestus,</span><span class="linebreak"></span>
<span class="line">terribilis Mauro debellatorque Britanni</span><span class="linebreak"></span>
<span class="line">litoris ac pariter Boreae vastator et Austri.</span><span class="linebreak"></span>
<span class="line"><span class="br"></span><span class="lineNumber">30</span><span class="br"></span>quid rigor aeternus, caeli quid frigora prosunt</span><span class="linebreak"></span>
<span class="line">ignotumque fretum? maduerunt Saxone fuso</span><span class="linebreak"></span>
<span class="line">Orcades; incaluit Pictorum sanguine Thyle;</span><span class="linebreak"></span>
<span class="line">Scottorum cumulos flevit glacialis Hiverne.</span><span class="linebreak"></span>
<span class="line">quid calor obsistit forti? per vasta cucurrit</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Aethiopum cinxitque novis Atlanta maniplis,</span><span class="linebreak"></span>
<span class="line">virgineum Tritona bibit sparsosque venenis</span><span class="linebreak"></span>
<span class="line">Gorgoneos vidit thalamos et vile virentes</span><span class="linebreak"></span>
<span class="line">Hesperidum risit, quos ditat fabula, ramos.</span><span class="linebreak"></span>
<span class="line">arx incensa Iubae, rabies Maurusia ferro</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>cessit et antiqui penetralia diruta Bocchi.</span><span class="linebreak"></span>
</p>
<p class="lineGroup">
<span class="line indent2">Sed laudes genitor longe transgressus avitas</span><span class="linebreak"></span>
<span class="line">subdidit Oceanum sceptris et margine caeli</span><span class="linebreak"></span>
<span class="line">clausit opes, quantum distant a Tigride Gades,</span><span class="linebreak"></span>
<span class="line">inter se Tanais quantum Nilusque relinquunt:</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>haec tamen innumeris per se quaesita tropaeis,</span><span class="linebreak"></span>
</p><notes></notes></section>