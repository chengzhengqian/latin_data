<section class="div1 language" lang="la"><p class="lineGroup">
<span class="line"><span class="br"></span><span class="lineNumber">265</span><span class="br"></span>asperius, cum prompta Venus; tum durius irae</span><span class="linebreak"></span>
<span class="line">consulitur, cum poena patet. sed comprime motus</span><span class="linebreak"></span>
<span class="line">nec tibi quid liceat, sed quid fecisse decebit</span><span class="linebreak"></span>
<span class="line">occurrat, mentemque domet respectus honesti.</span><span class="linebreak"></span>
</p>
<p class="lineGroup">
<span class="line indent1">“Hoc te praeterea crebro sermone monebo,</span><span class="linebreak"></span>
<span class="line"><span class="br"></span><span class="lineNumber">270</span><span class="br"></span>ut te totius medio telluris in ore</span><span class="linebreak"></span>
<span class="line">vivere cognoscas, cunctis tua gentibus esse</span><span class="linebreak"></span>
<span class="line">facta palam nec posse dari regalibus usquam</span><span class="linebreak"></span>
<span class="line">secretum vitiis; nam lux altissima fati</span><span class="linebreak"></span>
<span class="line">occultum nihil esse sinit, latebrasque per omnes</span><span class="linebreak"></span>
<span class="line"><span class="br"></span><span class="lineNumber">275</span><span class="br"></span>intrat et abstrusos explorat fama recessus.</span><span class="linebreak"></span>
</p>
<p class="lineGroup">
<span class="line indent2">“Sis pius in primis; nam cum vincamur in omni</span><span class="linebreak"></span>
<span class="line">munere, sola deos aequat clementia nobis.</span><span class="linebreak"></span>
<span class="line">neu dubie suspectus agas neu falsus amicis</span><span class="linebreak"></span>
<span class="line">rumorumve avidus: qui talia curat, inanes</span><span class="linebreak"></span>
<span class="line"><span class="br"></span><span class="lineNumber">280</span><span class="br"></span>horrebit strepitus nulla non anxius hora.</span><span class="linebreak"></span>
<span class="line">non sic excubiae, non circumstantia pila</span><span class="linebreak"></span>
<span class="line">quam tutatur amor. non extorquebis amari;</span><span class="linebreak"></span>
<span class="line">hoc alterna fides, hoc simplex gratia donat.</span><span class="linebreak"></span>
<span class="line">nonne vides, operum quod se pulcherrimus ipse</span><span class="linebreak"></span>
<span class="line"><span class="br"></span><span class="lineNumber">285</span><span class="br"></span>mundus amore liget, nec vi conexa per aevum</span><span class="linebreak"></span>
<span class="line">conspirent elementa sibi? quod limite Phoebus</span><span class="linebreak"></span>
<span class="line">contentus medio, contentus litore pontus</span><span class="linebreak"></span>
<span class="line">et, qui perpetuo terras ambitque vehitque,</span><span class="linebreak"></span>
<span class="line">nec premat incumbens oneri nec cesserit aër?</span><span class="linebreak"></span>
<span class="line"><span class="br"></span><span class="lineNumber">290</span><span class="br"></span>qui terret, plus ipse timet; sors ista tyrannis</span><span class="linebreak"></span>
<span class="line">convenit; invideant claris fortesque trucident,</span><span class="linebreak"></span>
</p><notes></notes></section>