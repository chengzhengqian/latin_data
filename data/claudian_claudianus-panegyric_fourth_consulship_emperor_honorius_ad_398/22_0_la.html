<section class="div1 language" lang="la"><p class="lineGroup">
<span class="line">Cyllarus et flavum Xanthus sprevisset Achillem.</span><span class="linebreak"></span>
<span class="line">ipse tibi famulas praeberet Pegasus alas</span><span class="linebreak"></span>
<span class="line">portaretque libens melioraque pondera passus</span><span class="linebreak"></span>
<span class="line"><span class="br"></span><span class="lineNumber">560</span><span class="br"></span>Bellerophonteas indignaretur habenas.</span><span class="linebreak"></span>
<span class="line">quin etiam velox Aurorae nuntius Aethon,</span><span class="linebreak"></span>
<span class="line">qui fugat hinnitu stellas roseoque domatur</span><span class="linebreak"></span>
<span class="line">Lucifero, quotiens equitem te cernit ab astris,</span><span class="linebreak"></span>
<span class="line">invidet inque tuis mavult spumare lupatis.</span><span class="linebreak"></span>
</p>
<p class="lineGroup">
<span class="line indent3"><span class="br"></span><span class="lineNumber">565</span><span class="br"></span>Nunc quoque quos habitus, quantae miracula pompae</span><span class="linebreak"></span>
<span class="line">vidimus, Ausonio cum iam succinctus amictu</span><span class="linebreak"></span>
<span class="line">per Ligurum populos solito conspectior ires</span><span class="linebreak"></span>
<span class="line">atque inter niveas alte veherere cohortes,</span><span class="linebreak"></span>
<span class="line">obnixisque simul pubes electa lacertis</span><span class="linebreak"></span>
<span class="line"><span class="br"></span><span class="lineNumber">570</span><span class="br"></span>sidereum gestaret onus. sic numina Memphis</span><span class="linebreak"></span>
<span class="line">in vulgus proferre solet; penetralibus exit</span><span class="linebreak"></span>
<span class="line">effigies, brevis illa quidem: sed plurimus infra</span><span class="linebreak"></span>
<span class="line">liniger imposito suspirat vecte sacerdos</span><span class="linebreak"></span>
<span class="line">testatus sudore deum; Nilotica sistris</span><span class="linebreak"></span>
<span class="line"><span class="br"></span><span class="lineNumber">575</span><span class="br"></span>ripa sonat Phariosque modos Aegyptia ducit</span><span class="linebreak"></span>
<span class="line">tibia; summissis admugit cornibus Apis,</span><span class="linebreak"></span>
<span class="line">omnis nobilitas, omnis tua sacra frequentat</span><span class="linebreak"></span>
<span class="line">Thybridis et Latii suboles; convenit in unum</span><span class="linebreak"></span>
<span class="line">quidquid in orbe fuit procerum, quibus auctor honoris</span><span class="linebreak"></span>
<span class="line"><span class="br"></span><span class="lineNumber">580</span><span class="br"></span>vel tu vel genitor. numeroso consule consul</span><span class="linebreak"></span>
<span class="line">cingeris et socios gaudes admittere patres.</span><span class="linebreak"></span>
<span class="line">inlustri te prole Tagus, te Gallia doctis</span><span class="linebreak"></span>
<span class="line">civibus et toto stipavit Roma senatu.</span><span class="linebreak"></span>
<span class="line">portatur iuvenum cervicibus aurea sedes</span><span class="linebreak"></span>
<span class="line"><span class="br"></span><span class="lineNumber">685</span><span class="br"></span>ornatuque novo gravior deus. asperat Indus</span><span class="linebreak"></span>
<span class="line">velamenta lapis pretiosaque fila smaragdis</span><span class="linebreak"></span>
</p><notes></notes></section>