<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

oppugnatorem patriae reliquit Antonium; pudet optimi
exercitus qui coniunctus est ex duobus, qui iam lustratus,
qui profectus ad Mutinam est; qui si pacis, id est timoris
nostri, nomen audierit, ut non referat pedem, insistet
certe. Quid enim revocante et receptui canente senatu
<span class="br"></span><span class="lineNumber">9</span><span class="br"></span>properet dimicare?</p>
</section>
<section class="div2">
<p>[4] Quid autem hoc iniustius quam nos
inscientibus eis qui bellum gerunt de pace decernere, nec
solum inscientibus sed etiam invitis? An vos A. Hirtium,
praeclarissimum consulem, C. Caesarem, deorum beneficio
natum ad haec tempora, quorum epistulas spem victoriae
declarantis in manu teneo, pacem velle censetis?
Vincere illi expetunt pacisque dulcissimum et pulcherrimum
nomen non pactione, sed victoria concupiverunt.
Quid? Galliam quo tandem animo hanc rem audituram
putatis? Illa enim huius belli propulsandi, administrandi,
sustinendi principatum tenet. Gallia D. Bruti nutum ipsum,
ne dicam imperium, secuta armis, viris, pecunia belli
principia firmavit; eadem crudelitati M. Antoni suum totum
corpus obiecit; exhauritur, vastatur, uritur: omnis aequo
animo belli patitur iniurias, dum modo repellat periculum
<span class="br"></span><span class="lineNumber">10</span><span class="br"></span>servitutis. Et ut omittam reliquas partis Galliae—nam
sunt omnes pares—Patavini alios excluserunt, alios
eiecerunt missos ab Antonio, pecunia, militibus, et, quod
maxime deerat, armis nostros duces adiuverunt. Fecerunt
idem reliqui, qui quondam in eadem causa erant et propter



</p></section><notes></notes></section>