<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

modo accipiant severitatem meam? Multa enim falsa de
me audierunt, multa ad eos improbi detulerunt; quorum
commoda, ut vos optimi testes estis, semper ego sententia,
auctoritate, oratione firmavi: sed credunt improbis, credunt
turbulentis, credunt suis. Sunt autem fortes illi quidem,
sed propter memoriam rerum quas gesserunt pro
populi Romani libertate et salute rei publicae nimis feroces
<span class="br"></span><span class="lineNumber">30</span><span class="br"></span>et ad suam vim omnia nostra consilia revocantes. Horum
ego cogitationem non vereor; impetum pertimesco.</p>
<p>Haec quoque tanta pericula si effugero, satisne tutum
reditum putatis fore? Cum enim et vestram auctoritatem
meo more defendero et meam fidem rei publicae constantiamque
praestitero, tum erunt mihi non ei solum qui me
oderunt sed illi etiam qui invident extimescendi.</p>
<p>Custodiatur igitur vita mea rei publicae eaque, quoad
vel dignitas vel natura patietur, patriae reservetur; mors
aut[em]<a class="footnoteLink" href="#note_LCL507_216_17" id="target_note_LCL507_216_17"><sup>17</sup></a> necessitatem habeat fati aut, si ante oppetenda
est, oppetatur cum gloria.</p>
<p>Haec cum ita sint, etsi hanc legationem res publica, ut
levissime dicam, non desiderat, tamen si tuto licebit ire,
proficiscar. Omnino, patres conscripti, totum huiusce rei
consilium non periculo meo, sed utilitate rei publicae metiar.
De qua mihi quoniam liberum est spatium, multum
etiam atque etiam considerandum puto idque potissimum
faciendum quod maxime interesse rei publicae iudicaro.</p>
</section><notes><section class="footnotes"><ul><li class="note" id="note_LCL507_216_17"><a class="footnoteCrossrefLink" href="#target_note_LCL507_216_17" title="Click to highlight in text"><sup class="lineRef">17</sup><span class="italic">corr. FaÃ«rnus</span></a></li><script type="text/javascript">document.getElementById('note_LCL507_216_17').style.display = "none";</script></ul></section></notes></section>