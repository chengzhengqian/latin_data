<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

nonne nos nostris consiliis victos in perpetuum
<span class="br"></span><span class="lineNumber">14</span><span class="br"></span>fore? Ponite ante oculos M. Antonium consularem; sperantem
consulatum Lucium adiungite; supplete ceteros
neque nostri ordinis solum honores et imperia meditantis:
nolite ne Tirones quidem Numisios et Mustelas Seios
contemnere. Cum eis facta pax non erit pax, sed pactio servitutis.
L. Pisonis, amplissimi viri, praeclara vox a te non
solum in hoc ordine, Pansa, sed etiam in contione iure laudata
est. Excessurum se ex Italia dixit, deos penatis et sedes
patrias relicturum, si—quod di omen avertant!—rem
<span class="br"></span><span class="lineNumber">15</span><span class="br"></span>publicam oppressisset Antonius.</p>
</section>
<section class="div2">
<p>[7] Quaero igitur a te, L.
Piso, nonne oppressam rem publicam putes, si tot tam impii,
tam audaces, tam facinerosi recepti sint? Quos nondum
tantis parricidiis contaminatos vix ferebamus, hos
nunc omni scelere coopertos tolerabilis censes civitati
fore? Aut isto tuo, mihi crede, consilio erit utendum, ut cedamus,
abeamus, vitam inopem et vagam persequamur,
aut cervices latronibus dandae atque in patria cadendum
est. Ubi sunt, C. Pansa, illae cohortationes pulcherrimae
tuae quibus a te excitatus senatus, inflammatus populus
Romanus non solum audivit sed etiam didicit nihil esse homini
<span class="br"></span><span class="lineNumber">16</span><span class="br"></span>Romano foedius servitute? Idcircone saga sumpsimus,
arma cepimus, iuventutem omnem ex tota Italia excussimus,
ut exercitu florentissimo et maximo &lt;confecto&gt;<a class="footnoteLink" href="#note_LCL507_200_6" id="target_note_LCL507_200_6"><sup>6</sup></a>
legati ad pacem mitterentur? Si accipiendam, cur non rogamur?
Si postulandam, quid timemus?</p>
</section><notes><section class="footnotes"><ul><li class="note" id="note_LCL507_200_6"><a class="footnoteCrossrefLink" href="#target_note_LCL507_200_6" title="Click to highlight in text"><sup class="lineRef">6</sup><span class="italic">add. SB</span></a></li><script type="text/javascript">document.getElementById('note_LCL507_200_6').style.display = "none";</script></ul></section></notes></section>