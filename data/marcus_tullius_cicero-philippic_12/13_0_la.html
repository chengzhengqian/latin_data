<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

semperque fecimus, urbem et res urbanas vobiscum pariter
tuebimur.</p>
<p>Neque vero recuso munus hoc: quamquam populum
Romanum video pro me recusare. Nemo me minus timidus,
nemo tamen cautior. Res declarat. Vicesimus annus
est cum omnes scelerati me unum petunt. Itaque ipsi,
ne dicam mihi, rei publicae poenas dederunt: me salvum
adhuc res publica conservavit sibi. Timide hoc dicam—scio
enim quidvis homini accidere posse—verum tamen:
&lt;numquam imprudens oppressus sum&gt;.<a class="footnoteLink" href="#note_LCL507_210_12" id="target_note_LCL507_210_12"><sup>12</sup></a> Semel circumsessus
&lt;col&gt;lectis<a class="footnoteLink" href="#note_LCL507_210_13" id="target_note_LCL507_210_13"><sup>13</sup></a> valentissimorum hominum viribus cecidi
sciens ut honestissime possem exsurgere.</p>
<p><span class="br"></span><span class="lineNumber">25</span><span class="br"></span>Possumne igitur satis videri cautus, satis providus, si
me huic itineri tam infesto tamque periculoso commisero?
Gloriam in morte debent ei qui in re publica versantur, non
culpae reprehensionem et stultitiae vituperationem relinquere.
Quis bonus non luget mortem Treboni? Quis non
dolet interitum talis et civis et viri? At sunt qui dicant, dure
illi quidem, sed tamen dicunt, minus dolendum quod ab
homine impuro nefarioque non caverit. Etenim qui multorum
custodem se profiteatur, eum sapientes sui primum
capitis aiunt custodem esse oportere. Cum saeptus sis legibus
et iudiciorum metu, non sunt omnia timenda neque ad
omnis insidias praesidia quaerenda. Quis enim audeat luci,
quis in militari via, quis bene comitatum, quis illustrem aggredi?




</p></section><notes><section class="footnotes"><ul><li class="note" id="note_LCL507_210_12"><a class="footnoteCrossrefLink" href="#target_note_LCL507_210_12" title="Click to highlight in text"><sup class="lineRef">12</sup><span class="italic">suppl. SB</span></a></li><script type="text/javascript">document.getElementById('note_LCL507_210_12').style.display = "none";</script><li class="note" id="note_LCL507_210_13"><a class="footnoteCrossrefLink" href="#target_note_LCL507_210_13" title="Click to highlight in text"><sup class="lineRef">13</sup><span class="italic">corr. Busche</span></a></li><script type="text/javascript">document.getElementById('note_LCL507_210_13').style.display = "none";</script></ul></section></notes></section>