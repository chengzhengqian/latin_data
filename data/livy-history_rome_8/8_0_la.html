<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 414</span>omnes permiserunt ut ageret diceretque quae e re publica nominis Latini fideque sua viderentur.</p>
<p>V. Ubi est Romam ventum, in Capitolio eis senatus datus est. Ibi cum T. Manlius consul egisset cum eis ex auctoritate patrum, ne Samnitibus
<span class="innerMarginNote right">2</span>foederatis bellum inferrent, Annius, tamquam victor armis Capitolium cepisset, non legatus iure gentium
<span class="innerMarginNote right">3</span>tutus loqueretur, “Tempus erat,” inquit, “T. Manli vosque, patres conscripti, tandem iam vos nobiscum nihil pro imperio agere, cum florentissimum deum benignitate Latium<a class="footnoteLink" href="#note_LCL191_16_1" id="target_note_LCL191_16_1"><sup>1</sup></a> armis virisque, Samnitibus bello victis, Sidicinis Campanisque sociis, nunc etiam Volscis adiunctis, videretis; colonias quoque vestras Latinum
<span class="innerMarginNote right">4</span>Romano praetulisse imperium. Sed quoniam vos regno impotenti finem ut imponatis non inducitis in animum, nos, quamquam armis possumus adserere Latium in libertatem, consanguinitati tamen hoc dabimus ut condiciones pacis feramus aequas utrisque, quoniam vires quoque aequari dis immortalibus
<span class="innerMarginNote right">5</span>placuit. Consulem alterum Roma, alterum ex Latio creari oportet, senatus partem aequam ex utraque gente esse, unum populum, unam rem publicam
<span class="innerMarginNote right">6</span>fieri; et ut imperii eadem sedes sit idemque omnibus nomen, quoniam ab altera utra parte concedi necesse est, quod utrisque bene vertat, sit haec sane patria potior, et Romani omnes vocemur.”</p>
</section><notes><section class="footnotes"><ul><li class="note" id="note_LCL191_16_1"><a class="footnoteCrossrefLink" href="#target_note_LCL191_16_1" title="Click to highlight in text"><sup class="lineRef">1</sup>Latium <span class="italic">Madvig</span>: nunc (tunc <span class="italic">M</span>) Latium Ω.</a></li><script type="text/javascript">document.getElementById('note_LCL191_16_1').style.display = "none";</script></ul></section></notes></section>