<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 428</span><span class="innerMarginNote right">6</span>egentes domos rediere. Haud ignarus opinionis alterius, qua haec proditio ab Samnitibus facta traditur, cum auctoribus hoc dedi quibus dignius credi est, tum foedus Neapolitanum—eo enim deinde summa rei Graecorum venit—similius vero
<span class="innerMarginNote right">7</span>facit ipsos in amicitiam redisse. Publilio triumphus decretus, quod satis credebatur obsidione domitos hostes in fidem venisse. Duo singularia haec ei viro primum contigere, prorogatio imperii non ante in ullo facta et acto honore triumphus.</p>
<p>XXVII. Aliud subinde bellum cum alterius orae
<span class="innerMarginNote right">2</span>Graecis exortum. Namque Tarentini, cum rem Palaepolitanam vana spe auxilii aliquamdiu sustinuissent,
postquam Romanos urbe potitos accepere, velut destituti ac non qui ipsi destituissent, increpare
Palaepolitanos, ira atque invidia in Romanos furere, eo etiam magis, quod Lucanos et Apulos—nam
utraque eo anno societas coepta est—in fidem
<span class="innerMarginNote right">3</span>populi Romani venisse allatum est: quippe propemodum
perventum ad se esse, iamque in eo rem fore, ut Romani aut hostes aut domini habendi sint.
<span class="innerMarginNote right">4</span>Discrimen profecto rerum suarum in bello Samnitium eventuque eius verti; eam solam gentem restare, nec eam ipsam satis validam, quando Lucanus defecerit;


</p></section><notes></notes></section>