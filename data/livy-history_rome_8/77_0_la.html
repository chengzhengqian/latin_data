<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 432</span>sanguine; audebantque iam quidam nominare
<span class="innerMarginNote right">12</span>auctores armorum. Unum maxime nomen per consensum clamantium Brutuli Papi exaudiebatur. Vir nobilis potensque erat, haud dubie proximarum indutiarum
<span class="innerMarginNote right">13</span>ruptor. De eo coacti referre, praetores decretum fecerunt, ut Brutulus Papius Romanis dederetur et cum eo praeda omnis Romana captivique ut Romam mitterentur, quaeque res per fetiales ex foedere repetitae essent secundum ius fasque
<span class="innerMarginNote right">14</span>restituerentur. Fetiales Romam, ut censuerunt, missi, et corpus Brutuli exanime; ipse morte voluntaria
<span class="innerMarginNote right">15</span>ignominiae se ac supplicio subtraxit. Placuit cum corpore bona quoque eius dedi. Nihil tamen earum rerum praeter captivos ac si qua cognita ex praeda sunt acceptum est; ceterarum rerum inrita fuit deditio. Dictator ex senatus consulto triumphavit.</p>
<p>XL. Hoc bellum a consulibus bellatum quidam auctores sunt, eosque de Samnitibus triumphasse; Fabium etiam in Apuliam processisse atque inde
<span class="innerMarginNote right">2</span>magnas praedas egisse. Nec discrepat quin dictator eo anno A. Cornelius fuerit; id ambigitur, belline gerendi causa creatus sit, an ut esset qui ludis Romanis, quia L. Plautius praetor gravi morbo forte
<span class="innerMarginNote right">3</span>implicitus erat, signum mittendis quadrigis daret



</p></section><notes></notes></section>