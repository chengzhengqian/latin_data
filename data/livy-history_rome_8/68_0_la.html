<section class="div1 language" lang="la"><header><hgroup><h1>Livy</h1></hgroup></header><section class="div2">
<p> <span class="marginNote left"><span class="sc">a.u.c.</span> 429</span>XXXV. Stupentes tribunos et suam iam vicem
magis anxios quam eius cui auxilium ab se petebatur,
liberavit onere consensus populi Romani, ad preces et obtestationem versus, ut sibi poenam magistri
<span class="innerMarginNote right">2</span>equitum dictator remitteret. Tribuni quoque inclinatam rem in preces subsecuti orare dictatorem insistunt ut veniam errori humano, veniam adulescentiae Q. Fabi daret; satis eum poenarum dedisse.
<span class="innerMarginNote right">3</span>Iam ipse adulescens, iam pater M. Fabius, contentionis obliti procumbere ad genua et iram deprecari dictatoris.
<span class="innerMarginNote right">4</span>Tum dictator silentio facto “Bene habet” inquit, “Quirites. Vicit disciplina militaris, vicit imperii maiestas, quae in discrimine fuerunt an ulla
<span class="innerMarginNote right">5</span>post hanc diem essent. Non noxae eximitur Q. Fabius, qui contra edictum imperatoris pugnavit, sed noxae damnatus donatur populo Romano, donatur tribuniciae potestati precarium non iustum auxilium
<span class="innerMarginNote right">6</span>ferenti. Vive, Q. Fabi, felicior hoc consensu civitatis ad tuendum te quam qua paulo ante exsultabas victoria; vive, id facinus ausus cuius tibi ne parens quidem, si eodem loco fuisset quo fuit L. Papirius,
<span class="innerMarginNote right">7</span>veniam dedisset. Mecum, ut voles, reverteris in gratiam; populo Romano, cui vitam debes, nihil maius praestiteris quam si hic tibi dies satis documenti dederit ut bello ac pace pati legitima imperia
</p></section><notes></notes></section>