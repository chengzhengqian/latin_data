<section class="div1 language" lang="la"><header><hgroup><h1>Livy</h1></hgroup></header><section class="div2"><p class="noindent">
<span class="marginNote left"><span class="sc">a.u.c.</span> 414</span>

Torquatus missus ab senatu ad dimittendos legatos <span class="innerMarginNote right">4, 5</span>cum iacentem Annium vidisset, exclamat, ita ut populo patribusque audita vox pariter sit: “Bene habet; di pium movere bellum. Est caeleste numen; es, magne Iuppiter; haud frustra te patrem deum
<span class="innerMarginNote right">6</span>hominumque hac sede sacravimus. Quid cessatis, Quirites, vosque patres conscripti, arma capere deis ducibus? Sic stratas legiones Latinorum dabo,
<span class="innerMarginNote right">7</span>quemadmodum legatum iacentem videtis.” Adsensu populi excepta vox consulis tantum ardoris animis fecit, ut legatos proficiscentes cura magistratuum magis, qui iussu consulis prosequebantur, quam ius gentium ab ira impetuque hominum tegeret.</p>
<p><span class="innerMarginNote right">8</span>Consensit et senatus bellum; consulesque duobus scriptis exercitibus per Marsos Paelignosque profecti adiuncto Samnitium exercitu ad Capuam, quo iam
<span class="innerMarginNote right">9</span>Latini sociique convenerant, castra locant. Ibi in quiete utrique consuli eadem dicitur visa species viri maioris quam pro humano habitu augustiorisque,
<span class="innerMarginNote right">10</span>dicentis ex una acie imperatorem, ex altera exercitum Deis Manibus Matrique Terrae deberi; utrius exercitus
imperator legiones hostium superque eas se
<span class="innerMarginNote right">11</span>devovisset, eius populi partisque victoriam fore. Hos ubi nocturnos visus inter se consules contulerunt, placuit averruncandae deum irae victimas caedi;
</p></section><notes></notes></section>