<section class="div1 language" lang="la"><section class="div2">
<p class="lineGroup">
<span class="line"><span class="br"></span><span class="lineNumber">20</span><span class="br"></span>Solverat Oebalio classem de litore pastor</span><span class="linebreak"></span>
<span class="line">Dardanus incautas blande populatus Amyclas</span><span class="linebreak"></span>
<span class="line">plenaque materni referens praesagia somni</span><span class="linebreak"></span>
<span class="line">culpatum relegebat iter, qua condita ponto</span><span class="linebreak"></span>
<span class="line">fluctibus invisis iam Nereis imperat Helle,</span><span class="linebreak"></span>
<span class="line"><span class="br"></span><span class="lineNumber">25</span><span class="br"></span>cum Thetis Idaeos—heu numquam vana parentum</span><span class="linebreak"></span>
<span class="line">auguria!—expavit vitreo sub gurgite remos.</span><span class="linebreak"></span>
<span class="line">nec mora et undosis turba comitante sororum</span><span class="linebreak"></span>
<span class="line">prosiluit thalamis: fervent coeuntia Phrixi</span><span class="linebreak"></span>
<span class="line">litora et angustum dominas non explicat aequor.</span><span class="linebreak"></span>
<span class="line indent2"><span class="br"></span><span class="lineNumber">30</span><span class="br"></span>Illa ubi discusso primum subit aëra ponto,</span><span class="linebreak"></span>
<span class="line">‘Me petit haec, mihi classis,’ ait, ‘funesta minatur,</span><span class="linebreak"></span>
<span class="line">agnosco monitus et Protea vera locutum.</span><span class="linebreak"></span>
<span class="line">ecce novam Priamo facibus de puppe levatis</span><span class="linebreak"></span>
<span class="line">fert Bellona nurum: video iam mille carinis</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>Ionium Aegaeumque premi; nec sufficit, omnis</span><span class="linebreak"></span>
<span class="line">quod plaga Graiugenum tumidis coniurat Atridis:</span><span class="linebreak"></span>
<span class="line">iam pelago terrisque meus quaeretur Achilles,</span><span class="linebreak"></span>
<span class="line">et volet ipse sequi. quid enim cunabula parvo</span><span class="linebreak"></span>
<span class="line">Pelion et torvi commisimus antra magistri?</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>illic, ni fallor, Lapitharum proelia ludit</span><span class="linebreak"></span>
<span class="line">improbus et patria iam se metitur in hasta.</span><span class="linebreak"></span>
<span class="line">o dolor, o seri materno in corde timores!</span><span class="linebreak"></span>
<span class="line">non potui infelix, cum primum gurgite nostro</span><span class="linebreak"></span>
<span class="line">Rhoeteae cecidere trabes, attollere magnum</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>aequor et incesti praedonis vela profunda</span><span class="linebreak"></span>
<span class="line">tempestate sequi cunctasque inferre sorores?</span><span class="linebreak"></span>
</p>
</section><notes></notes></section>