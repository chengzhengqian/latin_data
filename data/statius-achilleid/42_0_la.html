<section class="div1 language" lang="la"><section class="div2">
<p class="lineGroup">
<span class="line"><span class="br"></span><span class="lineNumber">105</span><span class="br"></span>saxa nec ad vastae trepidare silentia silvae.</span><span class="linebreak"></span>
<span class="line">iam tunc arma manu, iam tunc cervice pharetrae,</span><span class="linebreak"></span>
<span class="line">et ferri properatus amor durataque multo</span><span class="linebreak"></span>
<span class="line">sole geluque cutis; tenero nec fluxa cubili</span><span class="linebreak"></span>
<span class="line">membra, sed ingenti saxum commune magistro.</span><span class="linebreak"></span>
<span class="line"><span class="br"></span><span class="lineNumber">110</span><span class="br"></span>vix mihi bissenos annorum torserat orbes</span><span class="linebreak"></span>
<span class="line">vita rudis, volucris cum iam praevertere cervos</span><span class="linebreak"></span>
<span class="line">et Lapithas cogebat equos praemissaque cursu</span><span class="linebreak"></span>
<span class="line">tela sequi; saepe ipse gradu me praepete Chiron,</span><span class="linebreak"></span>
<span class="line">dum velox aetas, campis admissus agebat</span><span class="linebreak"></span>
<span class="line"><span class="br"></span><span class="lineNumber">115</span><span class="br"></span>omnibus, exhaustumque vago per gramina passu</span><span class="linebreak"></span>
<span class="line">laudabat gaudens atque in sua terga levabat.</span><span class="linebreak"></span>
<span class="line">saepe etiam primo fluvii torpore iubebar</span><span class="linebreak"></span>
<span class="line">ire supra glaciemque levi non frangere planta.</span><span class="linebreak"></span>
<span class="line">hoc puerile decus. quid nunc tibi proelia dicam</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>silvarum et saevo vacuos iam murmure saltus?</span><span class="linebreak"></span>
<span class="line">numquam ille imbelles Ossaea per avia dammas</span><span class="linebreak"></span>
<span class="line">sectari aut timidas passus me cuspide lyncas</span><span class="linebreak"></span>
<span class="line">sternere, sed tristes turbare cubilibus ursos</span><span class="linebreak"></span>
<span class="line">fulmineosque sues, et sicubi maxima tigris</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>aut seducta iugis fetae spelunca leaenae.</span><span class="linebreak"></span>
<span class="line">ipse sedens vasto facta exspectabat in antro,</span><span class="linebreak"></span>
<span class="line">si sparsus nigro remearem sanguine; nec me</span><span class="linebreak"></span>
<span class="line">ante nisi inspectis admisit ad oscula telis.</span><span class="linebreak"></span>
<span class="line">iamque et ad ensiferos vicina pube tumultus</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>aptabar, nec me ulla feri Mavortis imago</span><span class="linebreak"></span>
<span class="line">praeteriit. didici, quo Paeones arma rotatu,</span><span class="linebreak"></span>
<span class="line">quo Macetae sua gaesa citent, quo turbine contum</span><span class="linebreak"></span>
<span class="line">Sauromates falcemque Getes arcumque Gelonus</span><span class="linebreak"></span>
<span class="line">tenderet et flexae Balearicus actor habenae</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quo suspensa trahens libraret vulnera tortu</span><span class="linebreak"></span>
<span class="line">inclusumque suo distingueret aÃ«ra gyro.</span><span class="linebreak"></span>
</p>
</section><notes></notes></section>