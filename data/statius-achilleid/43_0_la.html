<section class="div1 language" lang="la"><section class="div2">
<p class="lineGroup">
<span class="line">vix memorem cunctos, etsi bene gessimus, actus.</span><span class="linebreak"></span>
<span class="line">nunc docet ingentes saltu me iungere fossas,</span><span class="linebreak"></span>
<span class="line">nunc caput aërii scandentem prendere montis,</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>quo fugitur per plana gradu, simulacraque pugnae:</span><span class="linebreak"></span>
<span class="line">excipere immissos curvato umbone molares</span><span class="linebreak"></span>
<span class="line">ardentesque intrare casas peditemque volantis</span><span class="linebreak"></span>
<span class="line">sistere quadriiugos. memini, rapidissimus ibat</span><span class="linebreak"></span>
<span class="line">imbribus assiduis pastus nivibusque solutis</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>Sperchios vivasque trabes et saxa ferebat,</span><span class="linebreak"></span>
<span class="line">cum me ille immissum, qua saevior impetus undae,</span><span class="linebreak"></span>
<span class="line">stare iubet contra tumidosque repellere fluctus,</span><span class="linebreak"></span>
<span class="line">quos vix ipse gradu totiens obstante tulisset.</span><span class="linebreak"></span>
<span class="line">stabam equidem, sed me referebat concitus amnis</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>et latae caligo fugae; ferus ille minari</span><span class="linebreak"></span>
<span class="line">desuper incumbens verbisque urgere pudorem.</span><span class="linebreak"></span>
<span class="line">nec nisi iussus abi: sic me sublimis agebat</span><span class="linebreak"></span>
<span class="line">gloria, nec duri tanto sub teste labores.</span><span class="linebreak"></span>
<span class="line">nam procul Oebalios in nubila condere discos</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>et liquidam nodare palen et spargere caestus</span><span class="linebreak"></span>
<span class="line">ludus erat requiesque mihi; nec maior in istis</span><span class="linebreak"></span>
<span class="line">sudor, Apollineo quam fila sonantia plectro</span><span class="linebreak"></span>
<span class="line">cum quaterem priscosque virum mirarer honores.</span><span class="linebreak"></span>
<span class="line">quin etiam sucos atque auxiliantia morbis</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>gramina, quo nimius staret medicamine sanguis,</span><span class="linebreak"></span>
<span class="line">quid faciat somnos, quid hiantia vulnera claudat,</span><span class="linebreak"></span>
<span class="line">quae ferro cohibenda lues, quae cederet herbis,</span><span class="linebreak"></span>
<span class="line">edocuit monitusque sacrae sub pectore fixit</span><span class="linebreak"></span>
<span class="line">iustitiae, qua Peliacis dare iura verenda</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>gentibus atque suos solitus pacare biformes.</span><span class="linebreak"></span>
<span class="line">hactenus annorum, comites, elementa meorum</span><span class="linebreak"></span>
<span class="line">et memini et meminisse iuvat: scit cetera mater.’</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_396_141"><sup class="lineRef">141</sup>curvato ω: scutato P</li><li class="note text" id="note_LCL498_396_142"><sup class="lineRef">142</sup>ardentesque intrare ω: -tesque errare P: -tes penetrare <span class="italic">Robertson</span>
</li></ul></section></notes></section>