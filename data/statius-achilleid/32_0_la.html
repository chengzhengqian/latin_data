<section class="div1 language" lang="la"><section class="div2">
<p class="lineGroup">
<span class="line">liquisset mensas ipsum complexa. sed haeret</span><span class="linebreak"></span>
<span class="line"><span class="br"></span><span class="lineNumber">805</span><span class="br"></span>respiciens Ithacum coetuque novissimus exit.</span><span class="linebreak"></span>
<span class="line indent2">Ille quoque incepto paulum ex sermone remittit,</span><span class="linebreak"></span>
<span class="line">pauca tamen iungens: ‘At tu tranquillus in alta</span><span class="linebreak"></span>
<span class="line">pace mane carisque para conubia natis,</span><span class="linebreak"></span>
<span class="line">quas tibi sidereis divarum vultibus aequas</span><span class="linebreak"></span>
<span class="line"><span class="br"></span><span class="lineNumber">810</span><span class="br"></span>Fors dedit. ut me olim tacitum reverentia tangit!</span><span class="linebreak"></span>
<span class="line">is decor et formae species permixta virili.’</span><span class="linebreak"></span>
<span class="line">occurrit genitor: ‘Quid si aut Bacchea ferentes</span><span class="linebreak"></span>
<span class="line">orgia, Palladias aut circum videris aras?</span><span class="linebreak"></span>
<span class="line">et dabimus, si forte novus cunctabitur Auster.’</span><span class="linebreak"></span>
<span class="line"><span class="br"></span><span class="lineNumber">815</span><span class="br"></span>excipiunt cupidi et tacitis spes addita votis.</span><span class="linebreak"></span>
<span class="line">cetera depositis Lycomedis regia curis</span><span class="linebreak"></span>
<span class="line">tranquilla sub pace silet, sed longa sagaci</span><span class="linebreak"></span>
<span class="line">nox Ithaco, lucemque cupit somnumque gravatur.</span><span class="linebreak"></span>
<span class="line indent2">Vixdum exorta dies et iam comitatus Agyrte</span><span class="linebreak"></span>
<span class="line"><span class="br"></span><span class="lineNumber">820</span><span class="br"></span>Tydides aderat praedictaque dona ferebat.</span><span class="linebreak"></span>
<span class="line">nec minus egressae thalamo Scyreides ibant</span><span class="linebreak"></span>
<span class="line">ostentare choros promissaque sacra verendis</span><span class="linebreak"></span>
<span class="line">hospitibus. nitet ante alias regina comesque</span><span class="linebreak"></span>
<span class="line">Pelides: qualis Siculae sub rupibus Aetnae</span><span class="linebreak"></span>
<span class="line"><span class="br"></span><span class="lineNumber">825</span><span class="br"></span>Naidas Ennaeas inter Diana feroxque</span><span class="linebreak"></span>
<span class="line">Pallas et Elysii lucebat sponsa tyranni.</span><span class="linebreak"></span>
<span class="line">iamque movent gressus thiasisque Ismenia buxus</span><span class="linebreak"></span>
<span class="line">signa dedit, quater aera Rheae, quater enthea pulsant</span><span class="linebreak"></span>
<span class="line">terga manu variosque quater legere recursus.</span><span class="linebreak"></span>
<span class="line"><span class="br"></span><span class="lineNumber">830</span><span class="br"></span>tunc thyrsos pariterque levant pariterque reponunt</span><span class="linebreak"></span>
<span class="line">multiplicantque gradum, modo quo Curetes in actu</span><span class="linebreak"></span>
<span class="line">quoque pii Samothraces eunt, nunc obvia versae</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_374_806"><sup class="lineRef">806</sup>quoque Pψ: quidem ψ</li></ul></section></notes></section>