<section class="div1 language" lang="la"><section class="div2">
<p class="lineGroup">
<span class="line indent4">Tunc ipse refert: ‘Duc, optima, quaeso,</span><span class="linebreak"></span>
<span class="line">duc, genetrix, humilique deos infringe precatu.</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>nam superant tua vota modum placandaque multum</span><span class="linebreak"></span>
<span class="line">invidia est. non addo metum, sed vera fatebor:</span><span class="linebreak"></span>
<span class="line">nescio quid magnum (nec me patria omina fallunt)</span><span class="linebreak"></span>
<span class="line">vis festina parat tenuesque supervenit annos.</span><span class="linebreak"></span>
<span class="line">olim et ferre minas avideque audire solebat</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>imperia et nostris procul haut discedere ab antris;</span><span class="linebreak"></span>
<span class="line">nunc illum non Ossa capit, non Pelion ingens</span><span class="linebreak"></span>
<span class="line">Pharsaliaeve nives. ipsi mihi saepe queruntur</span><span class="linebreak"></span>
<span class="line">Centauri raptasque domos abstractaque coram</span><span class="linebreak"></span>
<span class="line">armenta et semet campis fluviisque fugari,</span><span class="linebreak"></span>
<span class="line"><span class="br"></span><span class="lineNumber">155</span><span class="br"></span>insidiasque et bella parant tumidique minantur.</span><span class="linebreak"></span>
<span class="line">olim equidem, Argoos pinus cum Thessala reges</span><span class="linebreak"></span>
<span class="line">hac veheret, iuvenem Alciden et Thesea vidi—</span><span class="linebreak"></span>
<span class="line">sed taceo.’</span><span class="linebreak"></span>
<span class="line indent4">Figit gelidus Nereida pallor:</span><span class="linebreak"></span>
<span class="line">ille aderat multo sudore et pulvere maior,</span><span class="linebreak"></span>
<span class="line"><span class="br"></span><span class="lineNumber">160</span><span class="br"></span>et tamen arma inter festinatosque labores</span><span class="linebreak"></span>
<span class="line">dulcis adhuc visu: niveo natat ignis in ore</span><span class="linebreak"></span>
<span class="line">purpureus fulvoque nitet coma gratior auro.</span><span class="linebreak"></span>
<span class="line">necdum prima nova lanugine vertitur aetas,</span><span class="linebreak"></span>
<span class="line">tranquillaeque faces oculis et plurima vultu</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>mater inest: qualis Lycia venator Apollo</span><span class="linebreak"></span>
<span class="line">cum redit et saevis permutat plectra pharetris.</span><span class="linebreak"></span>
<span class="line">forte et laetus adest (o quantum gaudia formae</span><span class="linebreak"></span>
<span class="line">adiciunt!): fetam Pholoës sub rupe leaenam</span><span class="linebreak"></span>
<span class="line">perculerat ferro vacuisque reliquerat antris</span><span class="linebreak"></span>
<span class="line"><span class="br"></span><span class="lineNumber">170</span><span class="br"></span>ipsam, sed catulos apportat et incitat ungues.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_324_152"><sup class="lineRef">152</sup>pharsaliaeve P: thessal- ω</li><li class="note text" id="note_LCL498_324_155"><sup class="lineRef">155</sup>tumidique ω timideque P</li></ul></section></notes></section>