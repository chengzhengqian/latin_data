<section class="div1 language" lang="la"><section class="div2">
<p class="lineGroup">
<span class="line"><span class="br"></span><span class="lineNumber">25</span><span class="br"></span>pendebat coniunx oculisque in carbasa fixis</span><span class="linebreak"></span>
<span class="line">ibat et ipsa freto, et puppem iam sola videbat.</span><span class="linebreak"></span>
<span class="line">ille quoque obliquos dilecta ad moenia vultus</span><span class="linebreak"></span>
<span class="line">declinat viduamque domum gemitusque relictae</span><span class="linebreak"></span>
<span class="line">cogitat: occultus sub corde renascitur ardor</span><span class="linebreak"></span>
<span class="line">datque locum virtus.</span><span class="linebreak"></span>
<span class="line indent7"><span class="br"></span><span class="lineNumber">30</span><span class="br"></span>Sentit Laërtius heros</span><span class="linebreak"></span>
<span class="line">maerentem et placidis aggressus flectere dictis:</span><span class="linebreak"></span>
<span class="line">‘Tene,’ inquit, ‘magnae vastator debite Troiae,</span><span class="linebreak"></span>
<span class="line">quem Danaae classes, quem divum oracula poscunt,</span><span class="linebreak"></span>
<span class="line">erectumque manet reserato in limine Bellum,</span><span class="linebreak"></span>
<span class="line"><span class="br"></span><span class="lineNumber">35</span><span class="br"></span>callida femineo genetrix violavit amictu</span><span class="linebreak"></span>
<span class="line">commisitque illis tam grandia furta latebris</span><span class="linebreak"></span>
<span class="line">speravitque fidem? nimis o suspensa nimisque</span><span class="linebreak"></span>
<span class="line">mater! an haec tacita virtus torperet in umbra,</span><span class="linebreak"></span>
<span class="line">quae vix audito litui clangore refugit</span><span class="linebreak"></span>
<span class="line"><span class="br"></span><span class="lineNumber">40</span><span class="br"></span>et Thetin et comites et quos suppresserat ignes?</span><span class="linebreak"></span>
<span class="line">nec nostrum est quod in arma venis sequerisque precantis;</span><span class="linebreak"></span>
<span class="line">venisses.’ dixit; quem talibus occupat heros</span><span class="linebreak"></span>
<span class="line">Aeacius: ‘Longum resides exponere causas</span><span class="linebreak"></span>
<span class="line">maternumque nefas; hoc excusabitur ense</span><span class="linebreak"></span>
<span class="line"><span class="br"></span><span class="lineNumber">45</span><span class="br"></span>Scyros et indecores, Fatorum crimina, cultus.</span><span class="linebreak"></span>
<span class="line">tu potius, dum lene fretum Zephyroque fruuntur</span><span class="linebreak"></span>
<span class="line">carbasa, quae Danais tanti primordia belli,</span><span class="linebreak"></span>
<span class="line">ede: libet iustas hinc sumere protinus iras.’</span><span class="linebreak"></span>
<span class="line indent2">Hic Ithacus paulum repetito longius orsu:</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>‘Fertur in Hectorea, si talia credimus, Ida</span><span class="linebreak"></span>
<span class="line">electus formae certamina solvere pastor</span><span class="linebreak"></span>
<span class="line">sollicitas tenuisse deas, nec torva Minervae</span><span class="linebreak"></span>
<span class="line">ora nec aetherii sociam rectoris amico</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_388_42"><sup class="lineRef">42</sup>dixit Pψ: ultro ψ</li></ul></section></notes></section>