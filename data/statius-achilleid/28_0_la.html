<section class="div1 language" lang="la"><section class="div2">
<p class="lineGroup">
<span class="line">imperat et remis Zephyros supplere cadentes.</span><span class="linebreak"></span>
<span class="line"><span class="br"></span><span class="lineNumber">695</span><span class="br"></span>accedunt iuxta, et magis indubitata magisque</span><span class="linebreak"></span>
<span class="line">Scyros erat placidique super Tritonia custos</span><span class="linebreak"></span>
<span class="line">litoris. egressi numen venerantur amicae</span><span class="linebreak"></span>
<span class="line">Aetolusque Ithacusque deae. tunc providus heros,</span><span class="linebreak"></span>
<span class="line">hospita ne subito terrerent moenia coetu,</span><span class="linebreak"></span>
<span class="line"><span class="br"></span><span class="lineNumber">700</span><span class="br"></span>puppe iubet remanere suos; ipse ardua fido</span><span class="linebreak"></span>
<span class="line">cum Diomede petit. sed iam praevenerat arcis</span><span class="linebreak"></span>
<span class="line">litoreae servator Abas ignotaque regi</span><span class="linebreak"></span>
<span class="line">ediderat, sed Graia tamen, succedere terris</span><span class="linebreak"></span>
<span class="line">carbasa. procedunt, gemini ceu foedere iuncto</span><span class="linebreak"></span>
<span class="line"><span class="br"></span><span class="lineNumber">705</span><span class="br"></span>hiberna sub nocte lupi: licet et sua pulset</span><span class="linebreak"></span>
<span class="line">natorumque fames, penitus rabiemque minasque</span><span class="linebreak"></span>
<span class="line">dissimulant humilesque meant, ne nuntiet hostes</span><span class="linebreak"></span>
<span class="line">cura canum et trepidos moneat vigilare magistros.</span><span class="linebreak"></span>
<span class="line">sic segnes heroes eunt campumque patentem,</span><span class="linebreak"></span>
<span class="line"><span class="br"></span><span class="lineNumber">710</span><span class="br"></span>qui medius portus celsamque interiacet urbem,</span><span class="linebreak"></span>
<span class="line">alterno sermone terunt; prior occupat acer Tydides:</span><span class="linebreak"></span>
<span class="line indent4">‘Qua nunc verum ratione paramus</span><span class="linebreak"></span>
<span class="line">scrutari? namque ambiguo sub pectore pridem</span><span class="linebreak"></span>
<span class="line">verso, quid imbelles thyrsos mercatus et aera</span><span class="linebreak"></span>
<span class="line"><span class="br"></span><span class="lineNumber">715</span><span class="br"></span>urbibus in mediis Baccheaque terga mitrasque</span><span class="linebreak"></span>
<span class="line">huc tuleris varioque aspersas nebridas auro?</span><span class="linebreak"></span>
<span class="line">hisne gravem Priamo Phrygibusque armabis Achillem?’</span><span class="linebreak"></span>
<span class="line indent2">Illi subridens Ithacus paulum ore remisso:</span><span class="linebreak"></span>
<span class="line">‘Haec tibi, virginea modo si Lycomedis in aula est</span><span class="linebreak"></span>
<span class="line"><span class="br"></span><span class="lineNumber">720</span><span class="br"></span>fraude latens, ultro confessum in proelia ducent</span><span class="linebreak"></span>
<span class="line">Peliden; tu cuncta citus de puppe memento</span><span class="linebreak"></span>
<span class="line">ferre, ubi tempus erit, clipeumque his iungere donis,</span><span class="linebreak"></span>
</p>
</section><notes></notes></section>