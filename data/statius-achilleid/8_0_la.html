<section class="div1 language" lang="la"><section class="div2">
<p class="lineGroup">
<span class="line">quos tamen, ut fido genetrix in limine visa est,</span><span class="linebreak"></span>
<span class="line">abicit exceptamque avidis circumligat ulnis,</span><span class="linebreak"></span>
<span class="line">iam gravis amplexu iamque aequus vertice matri.</span><span class="linebreak"></span>
<span class="line">insequitur magno iam tunc conexus amore</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>Patroclus tantisque extenditur aemulus actis,</span><span class="linebreak"></span>
<span class="line">par studiis aevique modis, sed robore longe,</span><span class="linebreak"></span>
<span class="line">et tamen aequali visurus Pergama fato.</span><span class="linebreak"></span>
<span class="line indent2">Protinus ille subit rapido quae proxima saltu</span><span class="linebreak"></span>
<span class="line">flumina fumantisque genas crinemque novatur</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>fontibus: Eurotae qualis vada Castor anhelo</span><span class="linebreak"></span>
<span class="line">intrat equo fessumque sui iubar excitat astri.</span><span class="linebreak"></span>
<span class="line">miratur comitque senex, nunc pectora mulcens</span><span class="linebreak"></span>
<span class="line">nunc fortis umeros; angunt sua gaudia matrem.</span><span class="linebreak"></span>
<span class="line">tunc libare dapes Baccheaque munera Chiron</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>orat et attonitae varia oblectamina nectens</span><span class="linebreak"></span>
<span class="line">elicit extremo chelyn et solantia curas</span><span class="linebreak"></span>
<span class="line">fila movet leviterque expertas pollice chordas</span><span class="linebreak"></span>
<span class="line">dat puero. canit ille libens immania laudum</span><span class="linebreak"></span>
<span class="line">semina: quot tumidae superarit iussa novercae</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>Amphitryoniades, crudum quo Bebryca caestu</span><span class="linebreak"></span>
<span class="line">obruerit Pollux, quanto circumdata nexu</span><span class="linebreak"></span>
<span class="line">ruperit Aegides Minoia bracchia tauri,</span><span class="linebreak"></span>
<span class="line">maternos in fine toros superisque gravatum</span><span class="linebreak"></span>
<span class="line">Pelion: hic victo risit Thetis anxia vultu.</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>nox trahit in somnos; saxo collabitur ingens</span><span class="linebreak"></span>
<span class="line">Centaurus blandusque umeris se innectit Achilles,</span><span class="linebreak"></span>
<span class="line">quamquam ibi fida parens, assuetaque pectora mavult.</span><span class="linebreak"></span>
<span class="line indent2">At Thetis undisonis per noctem in rupibus astans,</span><span class="linebreak"></span>
<span class="line">quae nato secreta velit, quibus abdere terris</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_326_176"><sup class="lineRef">176</sup>modo ψ</li><li class="note text" id="note_LCL498_326_185"><sup class="lineRef">185</sup>oblectamina ω: -ne Σ, P(<span class="italic">sed</span> obie-)</li></ul></section></notes></section>