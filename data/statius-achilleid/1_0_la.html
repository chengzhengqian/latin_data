<section class="div1 language" lang="la">
<section class="div2">
<h2><span class="ac">LIBER PRIMUS</span></h2>
<p class="lineGroup">
<span class="line">Magnanimum Aeaciden formidatamque Tonanti</span><span class="linebreak"></span>
<span class="line">progeniem et patrio vetitam succedere caelo,</span><span class="linebreak"></span>
<span class="line">diva, refer. quamquam acta viri multum incluta cantu</span><span class="linebreak"></span>
<span class="line">Maeonio (sed plura vacant), nos ire per omnem</span><span class="linebreak"></span>
<span class="line"><span class="br"></span><span class="lineNumber">5</span><span class="br"></span>(sic amor est) heroa velis Scyroque latentem</span><span class="linebreak"></span>
<span class="line">Dulichia proferre tuba nec in Hectore tracto</span><span class="linebreak"></span>
<span class="line">sistere, sed tota iuvenem deducere Troia.</span><span class="linebreak"></span>
<span class="line">tu modo, si veterem digno deplevimus haustu,</span><span class="linebreak"></span>
<span class="line">da fontes mihi, Phoebe, novos ac fronde secunda</span><span class="linebreak"></span>
<span class="line"><span class="br"></span><span class="lineNumber">10</span><span class="br"></span>necte comas: neque enim Aonium nemus advena pulso</span><span class="linebreak"></span>
<span class="line">nec mea nunc primis augescunt tempora vittis.</span><span class="linebreak"></span>
<span class="line">scit Dircaeus ager meque inter prisca parentum</span><span class="linebreak"></span>
<span class="line">nomina cumque suo numerant Amphione Thebae.</span><span class="linebreak"></span>
<span class="line indent2">At tu, quem longe primum stupet Itala virtus</span><span class="linebreak"></span>
<span class="line"><span class="br"></span><span class="lineNumber">15</span><span class="br"></span>Graiaque, cui geminae florent vatumque ducumque</span><span class="linebreak"></span>
<span class="line">certatim laurus (olim dolet altera vinci),</span><span class="linebreak"></span>
<span class="line">da veniam ac trepidum patere hoc sudare parumper</span><span class="linebreak"></span>
<span class="line">pulvere: te longo necdum fidente paratu</span><span class="linebreak"></span>
<span class="line">molimur magnusque tibi praeludit Achilles.</span><span class="linebreak"></span>
</p>
</section><notes></notes></section>