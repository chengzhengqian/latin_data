<section class="div1 language" lang="la"><section class="div2">
<p class="lineGroup">
<span class="line">nunc quoque—sed tardum, iam plena iniuria raptae.</span><span class="linebreak"></span>
<span class="line">ibo tamen pelagique deos dextramque secundi,</span><span class="linebreak"></span>
<span class="line">quod superest, complexa Iovis per Tethyos annos</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>grandaevumque patrem supplex miseranda rogabo<span class="linebreak"></span> unam hiemem.’</span><span class="linebreak"></span>
<span class="line indent6">Dixit magnumque in tempore regem</span><span class="linebreak"></span>
<span class="line">aspicit. Oceano veniebat ab hospite, mensis</span><span class="linebreak"></span>
<span class="line">laetus et aequoreo diffusus nectare vultus,</span><span class="linebreak"></span>
<span class="line">unde hiemes ventique silent; cantuque quieto</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>armigeri Tritones eunt scopulosaque cete</span><span class="linebreak"></span>
<span class="line">Tyrrhenique greges circumque infraque rotantur</span><span class="linebreak"></span>
<span class="line">rege salutato; placidis ipse arduus undis</span><span class="linebreak"></span>
<span class="line">eminet et triplici telo iubet ire iugales;</span><span class="linebreak"></span>
<span class="line">illi spumiferos glomerant a pectore cursus,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>pone natant delentque pedum vestigia cauda;<span class="linebreak"></span>cum Thetis:</span><span class="linebreak"></span>
<span class="line indent5">‘O magni genitor rectorque profundi,</span><span class="linebreak"></span>
<span class="line">aspicis in qualis miserum patefeceris usus</span><span class="linebreak"></span>
<span class="line">aequor? eunt tutis terrarum crimina velis,</span><span class="linebreak"></span>
<span class="line">ex quo iura freti maiestatemque repostam</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>rupit Iasonia puppis Pagasaea rapina.</span><span class="linebreak"></span>
<span class="line">en aliud furto scelus et spolia hospita portans</span><span class="linebreak"></span>
<span class="line">navigat iniustae temerarius arbiter Idae,</span><span class="linebreak"></span>
<span class="line">eheu quos gemitus terris caeloque daturus,</span><span class="linebreak"></span>
<span class="line">quos mihi! sic Phrygiae pensamus gaudia palmae,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>hi Veneris mores, hoc gratae munus alumnae?</span><span class="linebreak"></span>
</p>
</section><notes></notes></section>