<section class="div1 language" lang="la"><section class="div2">
<p class="lineGroup">
<span class="line">nos Phryga semivirum portus et litora circum</span><span class="linebreak"></span>
<span class="line">Argolica incesta volitantem puppe feremus?</span><span class="linebreak"></span>
<span class="line"><span class="br"></span><span class="lineNumber">80</span><span class="br"></span>usque adeo nusquam arma et equi, fretaque invia Grais?</span><span class="linebreak"></span>
<span class="line">quid si nunc aliquis patriis rapturus ab oris</span><span class="linebreak"></span>
<span class="line">Deidamian eat viduaque e sede revellat</span><span class="linebreak"></span>
<span class="line">attonitam et magni clamantem nomen Achillis?’</span><span class="linebreak"></span>
<span class="line">illius ad capulum rediit manus ac simul ingens</span><span class="linebreak"></span>
<span class="line"><span class="br"></span><span class="lineNumber">85</span><span class="br"></span>impulit ora rubor; tacuit contentus Ulixes.</span><span class="linebreak"></span>
<span class="line indent2">Excipit Oenides: ‘Quin, o dignissima caeli</span><span class="linebreak"></span>
<span class="line">progenies, ritusque tuos elementaque primae</span><span class="linebreak"></span>
<span class="line">indolis et, valida mox accedente iuventa,</span><span class="linebreak"></span>
<span class="line">quae solitus laudum tibi semina pandere Chiron</span><span class="linebreak"></span>
<span class="line"><span class="br"></span><span class="lineNumber">90</span><span class="br"></span>virtutisque aditus, quas membra augere per artes,</span><span class="linebreak"></span>
<span class="line">quas animum, sociis multumque faventibus edis?</span><span class="linebreak"></span>
<span class="line">sit pretium longas penitus quaesisse per undas</span><span class="linebreak"></span>
<span class="line">Scyron et his primum ‹me› arma ostendisse lacertis.’</span><span class="linebreak"></span>
<span class="line indent2">Quem pigeat sua facta loqui? tamen ille modeste</span><span class="linebreak"></span>
<span class="line"><span class="br"></span><span class="lineNumber">95</span><span class="br"></span>incohat, ambiguus paulum propiorque coacto:</span><span class="linebreak"></span>
<span class="line">‘Dicor et in teneris et adhuc reptantibus annis,</span><span class="linebreak"></span>
<span class="line">Thessalus ut rigido senior me monte recepit,</span><span class="linebreak"></span>
<span class="line">non ullos ex more cibos hausisse nec almis</span><span class="linebreak"></span>
<span class="line">uberibus satiasse famem, sed spissa leonum</span><span class="linebreak"></span>
<span class="line"><span class="br"></span><span class="lineNumber">100</span><span class="br"></span>viscera semianimisque lupae traxisse medullas.</span><span class="linebreak"></span>
<span class="line">haec mihi prima Ceres, haec laeti munera Bacchi,</span><span class="linebreak"></span>
<span class="line">sic dabat ille pater. mox ire per invia secum</span><span class="linebreak"></span>
<span class="line">lustra gradu maiore trahens visisque docebat</span><span class="linebreak"></span>
<span class="line">arridere feris nec fracta ruentibus undis</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_392_93"><sup class="lineRef">93</sup>primum Pω (<span class="italic">Schenkl</span>: primos <span class="italic">Wilamowitz</span>) ostendisse lacertis P: <span class="italic">varia</span> ω <span class="italic">post 100 versum excidisse suspicor</span>
</li></ul></section></notes></section>