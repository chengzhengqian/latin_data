<section class="div1 language" lang="la"><section class="div2">
<p class="lineGroup">
<span class="line indent2">Et tunc venatu rediturum in limine primo</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>opperiens properatque dapes largoque serenat</span><span class="linebreak"></span>
<span class="line">igne domum, cum visa procul de litore surgens</span><span class="linebreak"></span>
<span class="line">Nereis; erumpit silvis (dant gaudia vires)</span><span class="linebreak"></span>
<span class="line">notaque desueto crepuit senis ungula campo.</span><span class="linebreak"></span>
<span class="line">tunc blandus dextra atque imos demissus in armos</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>pauperibus tectis inducit et admonet antri.</span><span class="linebreak"></span>
<span class="line indent2">Iamdudum tacito lustrat Thetis omnia visu</span><span class="linebreak"></span>
<span class="line">nec perpessa moras: ‘Ubinam mea pignora, Chiron,</span><span class="linebreak"></span>
<span class="line">dic’, ait, ‘aut cur ulla puer iam tempora ducit</span><span class="linebreak"></span>
<span class="line">te sine? non merito trepidus sopor atraque matri</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>signa deum et magnos utinam mentita timores?</span><span class="linebreak"></span>
<span class="line">namque modo infensos utero mihi contuor enses,</span><span class="linebreak"></span>
<span class="line">nunc planctu livere manus, modo in ubera saevas</span><span class="linebreak"></span>
<span class="line">ire feras; saepe ipsa—nefas!—sub inania natum</span><span class="linebreak"></span>
<span class="line">Tartara et ad Stygios iterum fero mergere fontes.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>hos abolere metus magici iubet ordine sacri</span><span class="linebreak"></span>
<span class="line">Carpathius vates puerumque sub axe peracto</span><span class="linebreak"></span>
<span class="line">secretis lustrare fretis, ubi litora summa</span><span class="linebreak"></span>
<span class="line">Oceani et genitor tepet illabentibus astris</span><span class="linebreak"></span>
<span class="line">Pontus. ibi ignotis horrenda piacula divis</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>donaque—sed longum cuncta enumerare vetorque.</span><span class="linebreak"></span>
<span class="line">trade magis!’ sic ficta parens: neque enim ille dedisset,</span><span class="linebreak"></span>
<span class="line">si molles habitus et tegmina foeda fateri ausa seni.</span><span class="linebreak"></span>
</p>
</section><notes><section class="footnotes"><ul><li class="note text" id="note_LCL498_322_136"><sup class="lineRef">136</sup>peracto P: probato ω</li></ul></section></notes></section>