<section class="div1 language" lang="la"><section class="div2">
<p class="lineGroup">
<span class="line"><span class="br"></span><span class="lineNumber">385</span><span class="br"></span>depositumque ingens timido commisimus astu,</span><span class="linebreak"></span>
<span class="line">sis felix taceasque, precor, quo more tacebat</span><span class="linebreak"></span>
<span class="line">Creta Rheae; te longus honos aeternaque cingent</span><span class="linebreak"></span>
<span class="line">templa nec instabili fama superabere Delo,</span><span class="linebreak"></span>
<span class="line">et ventis et sacra fretis interque vadosas</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>Cycladas, Aegaeae frangunt ubi saxa procellae,</span><span class="linebreak"></span>
<span class="line">Nereidum tranquilla domus iurandaque nautis</span><span class="linebreak"></span>
<span class="line">insula; ne solum Danaas admitte carinas,</span><span class="linebreak"></span>
<span class="line">ne, precor! “Hic thiasi tantum et nihil utile bellis:”</span><span class="linebreak"></span>
<span class="line">hoc famam narrare doce, dumque arma parantur</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>Dorica et alternum Mavors interfurit orbem</span><span class="linebreak"></span>
<span class="line">(cedo equidem) sit virgo pii Lycomedis Achilles.’</span><span class="linebreak"></span>
<span class="line indent2">Interea meritos ultrix Europa dolores</span><span class="linebreak"></span>
<span class="line">dulcibus armorum furiis et supplice regum</span><span class="linebreak"></span>
<span class="line">conquestu flammata movet; quippe ambit Atrides</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>ille magis, cui nupta domi, facinusque relatu</span><span class="linebreak"></span>
<span class="line">asperat Iliacum: captam sine Marte, sine armis</span><span class="linebreak"></span>
<span class="line">progeniem caeli Spartaeque potentis alumnam,</span><span class="linebreak"></span>
<span class="line">iura, fidem, superos una calcata rapina.</span><span class="linebreak"></span>
<span class="line">hoc foedus Phrygium, haec geminae commercia terrae!</span><span class="linebreak"></span>
<span class="line"><span class="br"></span><span class="lineNumber">405</span><span class="br"></span>quid maneat populos, ubi tanta iniuria primos</span><span class="linebreak"></span>
<span class="line">degrassata duces? coeunt gens omnis et aetas:</span><span class="linebreak"></span>
<span class="line">nec tantum exciti, bimari quos Isthmia vallo</span><span class="linebreak"></span>
<span class="line">claustra nec undisonae quos circuit umbo Maleae,</span><span class="linebreak"></span>
<span class="line">sed procul, admotas Phrixi qua semita iungi</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>Europamque Asiamque vetat, quasque ordine gentes</span><span class="linebreak"></span>
<span class="line">litore Abydeno maris alligat unda superni.</span><span class="linebreak"></span>
</p>
</section><notes></notes></section>