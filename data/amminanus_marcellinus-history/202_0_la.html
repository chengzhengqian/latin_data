<section class="div1 language" lang="la"><header><hgroup><h1>XVIII</h1></hgroup></header><section class="div2"><p class="noindent">

aliena, aut hi versarentur in medio, quorum patrimonia publicae clades augebant, vel iudicum quisquam ab aequitate deviaret impune.</p>
<p>2. Idque ea re levi labore correxit, quod ipse iurgia dirimens, ubi causarum cogebat magnitudo vel personarum, erat indeclinabilis iustorum iniustorumque distinctor.</p>
<p>3. Et licet multa sint eius laudanda in huius modi controversiis, unum tamen sufficiet poni, ad cuius similitudinem acta vel dicta sunt.</p>
<p>4. Numerium Narbonensis paulo ante rectorem, accusatum ut furem, inusitato censorio vigore, pro tribunali palam admissis volentibus audiebat, qui cum infitiatione defenderet obiecta, nec posset in quoquam confutari, Delphidius orator acerrimus, vehementer eum impugnans, documentorum inopia percitus, exclamavit: “Ecquis, florentissime Caesar, nocens esse poterit usquam, si negare sufficiet?” Contra quem Iulianus prudenter motus ex tempore, “Ecquis” ait “innocens esse poterit, si accusasse sufficiet?” Et haec quidem et huius modi multa civilia.</p>
<h3>2. <span class="italic">Iulianus C. castellorum ad Rhenum quae receperat moenia reparat; Rhenum transit, et hostili Alamanniae parte vastata, V Alamannorum reges ad pacem petendam et captivos reddendos compellit.</span></h3>
<p>1. Egressurus autem ad procinctum urgentem, cum Alamannorum pagos aliquos esse reputaret


</p></section><notes></notes></section>