<section class="div1 language" lang="la"><header><hgroup><h1>Julianus</h1></hgroup></header><section class="div2">
<p>5. Verum principe volitante inter prima discrimina proeliorum, exsilivit nostra succinctior armatura, aversorumque Persarum et beluarum, suffragines concidebat et dorsa.</p>
<p>6. Quos cum Iulianus cavendi immemor, diffluxisse trepidos elatis vociferando manibus aperte demonstrans, irasque sequentium excitans, audenter effunderet semet in pugnam, clamabant hinc inde candidati (quos disiecerat terror) ut fugientium molem tamquam ruinam male compositi culminis declinaret, et (incertum unde<a class="footnoteLink" href="#note_LCL315_492_1" id="target_note_LCL315_492_1"><sup>1</sup></a>) subita equestris hasta, cute brachii eius praestricta, costis perfossis, haesit in ima iecoris fibra.</p>
<p>7. Quam dum avellere dextra manu conatur, acuto utrimque ferro digitorum nervos sensit excisos, et provolutus iumento, praesentiumque veloci concursu, relatus in castra, medicinae ministeriis fovebatur.</p>
<p>8. Moxque
ubi lenito paulisper dolore, timere desiit, magno spiritu contra exitium certans, arma poscebat et equum, ut reviso proelio suorum fiduciam repararet, ac videretur sui securus, alienae salutis sollicitudine vehementer adstringi: eo vigore, licet in negotio dispari, quo Epaminondas ille dux inclitus letaliter apud Mantiniam saucius et revectus ex acie cura quaerebat sollicita<a class="footnoteLink" href="#note_LCL315_492_2" id="target_note_LCL315_492_2"><sup>2</sup></a> scutum. Quod cum vidisset





</p></section><notes><section class="footnotes"><ul><li class="note" id="note_LCL315_492_1"><a class="footnoteCrossrefLink" href="#target_note_LCL315_492_1" title="Click to highlight in text"><sup class="lineRef">1</sup><span class="italic">unde,</span> added by Haupt, Gardt.; V omits.</a></li><script type="text/javascript">document.getElementById('note_LCL315_492_1').style.display = "none";</script><li class="note" id="note_LCL315_492_2"><a class="footnoteCrossrefLink" href="#target_note_LCL315_492_2" title="Click to highlight in text"><sup class="lineRef">2</sup><span class="italic">cura quaerebat sollicta,</span> Her.; <span class="italic">cum quaerebat, sollicitae,</span> V.</a></li><script type="text/javascript">document.getElementById('note_LCL315_492_2').style.display = "none";</script></ul></section></notes></section>