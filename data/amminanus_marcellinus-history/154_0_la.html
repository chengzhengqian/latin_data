<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2"><p class="noindent">

abietum magno, semitas invenere constratas. Ideoque gradientes cautius retro, non nisi per anfractus longos et asperos ultra progredi posse, vix indignationem capientibus animis, advertebant.</p>
<p>10. Et quoniam aeris urente saevitia cum discriminibus ultimis laboratur in cassum (aequinoctio quippe autumnali exacto, per eos tractus superfusae nives opplevere montes simul et campos) opus arreptum est memorabile.</p>
<p>11. Et dum nullus obsisteret, munimentum quod in Alamannorum solo conditum Traianus suo nomine voluit appellari, dudum violentius oppugnatum, tumultuario studio reparatum est; locatisque ibi pro tempore defensoribus, ex barbarorum visceribus alimenta congesta sunt.</p>
<p>12. Quae illi maturata ad suam perniciem contemplantes, metuque rei peractae volucriter congregati, precibus et humilitate suprema, petiere missis oratoribus pacem; quam Caesar omni consiliorum via firmatam,<a class="footnoteLink" href="#note_LCL300_308_1" id="target_note_LCL300_308_1"><sup>1</sup></a> causatus veri similia plurima, per decem mensium tribuit intervallum; id nimirum sollerti colligens mente, quod castra supra quam optari potuit occupata sine obstaculo, tormentis muralibus et apparatu deberent valido communiri.</p>
<p>13. Hac fiducia tres immanissimi reges venerunt tandem aliquando iam trepidi, ex his qui misere victis apud Argentoratum auxilia, iurantes conceptis ritu patrio

</p></section><notes><section class="footnotes"><ul><li class="note" id="note_LCL300_308_1"><a class="footnoteCrossrefLink" href="#target_note_LCL300_308_1" title="Click to highlight in text"><sup class="lineRef">1</sup><span class="italic">firmatam</span>, Wagner; <span class="italic">firmata</span>, V.</a></li><script type="text/javascript">document.getElementById('note_LCL300_308_1').style.display = "none";</script></ul></section></notes></section>