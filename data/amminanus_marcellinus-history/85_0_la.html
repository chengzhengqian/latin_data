<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2"><p class="noindent">

et Caesarem cum exercitus gaudio declaratum, his alloquitur contractiore vultu submaestum:</p>
<p>12. “Recepisti primaevus originis tuae splendidum florem, amantissime mihi omnium frater; aucta gloria mea, confiteor, qui iustius in deferenda suppari<a class="footnoteLink" href="#note_LCL300_170_1" id="target_note_LCL300_170_1"><sup>1</sup></a> potestate nobilitati mihi propinquae, quam ipsa potestate videor esse sublimis.</p>
<p>13. Adesto igitur laborum periculorumque particeps, et tutelam ministerii suscipe Galliarum, omni beneficentia partes levaturus afflictas: et si hostilibus congredi sit necesse, fixo gradu consiste inter signiferos ipsos, audendi in tempore consideratus hortator, pugnantes accendens praeeundo cautissime, turbatosque subsidiis fulciens, modesteque<a class="footnoteLink" href="#note_LCL300_170_2" id="target_note_LCL300_170_2"><sup>2</sup></a> increpans desides, verissimus testis adfuturus industriis et ignavis.</p>
<p>14. Proinde urgente rei magnitudine, perge vir fortis, ducturus viros itidem fortes. Aderimus nobis vicissim amoris robusta constantia, militabimus simul, una orbem pacatum, deus modo velit quod oramus, pari moderatione pietateque recturi. Mecum ubique videberis praesens, et ego tibi quodcumque acturo non deero. Ad summam i, propera sociis omnium votis, velut assignatam tibi ab ipsa re publica, stationem cura pervigili defensurus.”</p>
</section><notes><section class="footnotes"><ul><li class="note" id="note_LCL300_170_1"><a class="footnoteCrossrefLink" href="#target_note_LCL300_170_1" title="Click to highlight in text"><sup class="lineRef">1</sup><span class="italic">suppari</span>, Cornelissen; <span class="italic">superari</span>, V.</a></li><script type="text/javascript">document.getElementById('note_LCL300_170_1').style.display = "none";</script><li class="note" id="note_LCL300_170_2"><a class="footnoteCrossrefLink" href="#target_note_LCL300_170_2" title="Click to highlight in text"><sup class="lineRef">2</sup><span class="italic">modesteque</span>, Clark; <span class="italic">modeste ****</span> (formerly <span class="italic">quid</span>), V.</a></li><script type="text/javascript">document.getElementById('note_LCL300_170_2').style.display = "none";</script></ul></section></notes></section>