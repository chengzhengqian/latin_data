<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2"><p class="noindent">

decem vehiculis publicis, ut praeceptum est, usus, relicto palatio omni, praeter paucos tori ministros et mensae, quos avexerat secum, squalore concretus, celerare gradum compellebatur, adigentibus multis, temeritati suae subinde flebiliter imprecatus, quae eum iam despectum et vilem arbitrio subdiderat infimorum.</p>
<p>17. Inter haec tamen per indutias naturae conquiescentis, sauciabantur eius sensus circumstridentium terrore larvarum, interfectorumque catervae, Domitiano et Montio praeviis, correptum eum (ut existimabat in somnis), uncis furialibus obiectabant.</p>
<p>18. Solutus enim corporeis nexibus, animus semper vigens motibus indefessis, ex cogitationibus subiectis et curis, quae mortalium sollicitant mentes, colligit visa nocturna, quas ϕαντασίας; nos appellamus.</p>
<p>19. Pandente itaque viam fatorum sorte tristissima, qua praestitutum erat eum vita et imperio spoliari, itineribus rectis<a class="footnoteLink" href="#note_LCL300_98_1" id="target_note_LCL300_98_1"><sup>1</sup></a> permutatione iumentorum emensis, venit Petobionem oppidum Noricorum, ubi reseratae sunt insidiarum latebrae omnes, et Barbatio repente apparuit Comes, qui sub eo domesticis praefuit, cum Apodemio agente in rebus, milites ducens, quos beneficiis suis oppigneratos elegerat




</p></section><notes><section class="footnotes"><ul><li class="note" id="note_LCL300_98_1"><a class="footnoteCrossrefLink" href="#target_note_LCL300_98_1" title="Click to highlight in text"><sup class="lineRef">1</sup><span class="italic">rectis</span>, Lind.; <span class="italic">eiectis</span>, V.; <span class="italic">directis</span>, Novák.</a></li><script type="text/javascript">document.getElementById('note_LCL300_98_1').style.display = "none";</script></ul></section></notes></section>