<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2">
<p>19. Hisque gestis, haut minore quam antea cura
constrictus, futuraque celeri providens corde, nec
diadema gestavit, nec procedere ausus est usquam,
nec agere seria quae nimis urgebant.</p>
<p>20. Sed cum
ad latebras secessisset occultas, accidentium varietate perterritus Iulianus, aliqui palatii decurio,
qui ordo est dignitatis, pleniore gradu signa Petulantium ingressus atque Celtarum, facinus indignum
turbulente exclamat, pridie Augustum eorum arbitrio declaratum, clam interemptum.</p>
<p>21. Hocque
comperto, milites quos ignota pari sollicitudine
movebant et nota, pars crispantes missilia, alii
minitantes nudatis gladiis, diverso vagoque (ut in
repentino solet) excursu, occupavere volucriter
regiam,<a class="footnoteLink" href="#note_LCL315_28_1" id="target_note_LCL315_28_1"><sup>1</sup></a> strepituque immani excubitores perculsi,
et tribuni et domesticorum comes Excubitor nomine,
veritique versabilis perfidiam militis, evanuere
metu mortis subitae dispalati.</p>
<p>22. Viso tamen
otio summo, quieti stetere paulisper armati, et
interrogati, quae causa esset inconsulti motus et
repentim, diu tacendo haesitantes super salute
principis novi,<a class="footnoteLink" href="#note_LCL315_28_2" id="target_note_LCL315_28_2"><sup>2</sup></a> non antea discesserunt, quam adsciti
in consistorium, fulgentem eum augusto habitu
conspexissent.</p>
</section><notes><section class="footnotes"><ul><li class="note" id="note_LCL315_28_1"><a class="footnoteCrossrefLink" href="#target_note_LCL315_28_1" title="Click to highlight in text"><sup class="lineRef">1</sup><span class="italic">regiam,</span> EAG; <span class="italic">regem,</span> B; <span class="italic">regum,</span> V.</a></li><script type="text/javascript">document.getElementById('note_LCL315_28_1').style.display = "none";</script><li class="note" id="note_LCL315_28_2"><a class="footnoteCrossrefLink" href="#target_note_LCL315_28_2" title="Click to highlight in text"><sup class="lineRef">2</sup><span class="italic">novi,</span> added by Clark, c.c.</a></li><script type="text/javascript">document.getElementById('note_LCL315_28_2').style.display = "none";</script></ul></section></notes></section>