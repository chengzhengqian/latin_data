<section class="div1 language" lang="la"><header><hgroup><h1>Julianus</h1></hgroup></header><section class="div2">
<p>67. Agunt autem ipsi quietius Seres, armorum semper
et proeliorum expertes, utque hominibus sedatis et placidis otium<a class="footnoteLink" href="#note_LCL315_386_1" id="target_note_LCL315_386_1"><sup>1</sup></a> est voluptabile, nulli finitimorum molesti. Caeli apud eos iucunda salubrisque temperies,
aeris facies munda, leniumque ventorum commodissimus flatus, et abunde silvae sublucidae, a quibus arborum fetus aquarum asperginibus crebris, velut quaedam vellera molientes, ex lanugine et liquore mixtam subtilitatem tenerrimam pectunt, nentesque subtegmina conficiunt sericum, ad usus nobilium antehac,<a class="footnoteLink" href="#note_LCL315_386_2" id="target_note_LCL315_386_2"><sup>2</sup></a> nunc etiam infimorum sine ulla discretione proficiens.</p>
<p>68. Ipsi praeter alios frugalissimi
pacatioris vitae cultores, vitantes reliquorum mortalium coetus. Cumque ad coemenda fila vel quaedam alia fluvium transierint advenae, nulla sermonum vice propositarum rerum pretia solis oculis aestimantur, et ita sunt abstinentes, ut apud se tradentes gignentia, nihil ipsi comparent adventicium.</p>
<p>69. Ariani vivunt post Seras, Boreae obnoxii flatibus, quorum terras amnis vehendis sufficiens navibus, Arias perfluit nomine, faciens lacum ingentem,
eodem vocabulo dictitatum. Abundat autem haec eadem Aria oppidis, inter quae sunt celebria Vitaxa Sarmatina et Sotira et Nisibis et Alexandria, unde naviganti ad Caspium mare quingenta stadia numerantur et mille.</p>
</section><notes><section class="footnotes"><ul><li class="note" id="note_LCL315_386_1"><a class="footnoteCrossrefLink" href="#target_note_LCL315_386_1" title="Click to highlight in text"><sup class="lineRef">1</sup><span class="italic">est otium,</span> V; tr. by BG.</a></li><script type="text/javascript">document.getElementById('note_LCL315_386_1').style.display = "none";</script><li class="note" id="note_LCL315_386_2"><a class="footnoteCrossrefLink" href="#target_note_LCL315_386_2" title="Click to highlight in text"><sup class="lineRef">2</sup><span class="italic">nobilium antehac,</span> transposui, c.c.</a></li><script type="text/javascript">document.getElementById('note_LCL315_386_2').style.display = "none";</script></ul></section></notes></section>