<section class="div1 language" lang="la"><header><hgroup><h1>Julianus</h1></hgroup></header><section class="div2"><p class="noindent">

copiam praebuissent, rumore praecurso, hostiles occupare properans terras, nondum adulto vere, missa per militares numeros expeditionali tessera cunctos transire iussit Euphraten.</p>
<p>3. Quo comperto omnes evolant ex hibernis, transmissique (ut textus docebat scriptorum), dispersi per stationes varias adventum principis exspectabant. Ipse autem Antiochiam
egressurus, Heliopobiten quendam Alexandrum,
Syriacae iuris dictioni praefecit, turbulentum et saevum; dicebatque non illum meruisse, sed Antiochensibus avaris et contumeliosis huius modi iudicem convenire.</p>
<p>4. Cumque eum profecturum deduceret multitudo promiscua, itum felicem reditumque
gloriosum exoptans, oransque ut deinde placabilis esset et lenior, nondum ira, quam ex compellationibus
et probris conceperat, emollita, loquebatur
asperius, se esse eos asserens postea non visurum.</p>
<p>5. Disposuisse enim aiebat, hiemandi gratia per compendiariam viam, consummato procinctu, Tarsum Ciliciae reversurum, scripsisseque ad Memorium
praesidem, ut in eadem urbe cuncta usui<a class="footnoteLink" href="#note_LCL315_316_1" id="target_note_LCL315_316_1"><sup>1</sup></a> congrua
pararentur. Et hoc haud diu postea contigit. Corpus namque eius illuc relatum exsequiarum humili pompa, in suburbano sepultum est, ut ipse mandarat.</p>
<p>6. Iamque apricante caelo tertium nonas Martias profectus, Hierapolim solitis itineribus venit. Ubi





</p></section><notes><section class="footnotes"><ul><li class="note" id="note_LCL315_316_1"><a class="footnoteCrossrefLink" href="#target_note_LCL315_316_1" title="Click to highlight in text"><sup class="lineRef">1</sup><span class="italic">usui,</span> Bent., Kellerbauer, Kiess.; <span class="italic">sui,</span> VBA.</a></li><script type="text/javascript">document.getElementById('note_LCL315_316_1').style.display = "none";</script></ul></section></notes></section>