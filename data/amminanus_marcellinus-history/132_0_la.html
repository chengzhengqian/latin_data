<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2">
<h3>12. <span class="italic">Iulianus C. vii Alamannorum reges Galliam incubantes aggreditur, et barbaros apud Argentoratum acie fundit.</span></h3>
<p>1. Quo dispalato foedo terrore, Alamannorum reges Chonodomarius et Vestralpus, Urius quin etiam et Ursicinus, cum Serapione et Suomario et Hortario, in unum robore virium suarum omni collecto, bellicumque canere bucinis iussis, venere<a class="footnoteLink" href="#note_LCL300_264_1" id="target_note_LCL300_264_1"><sup>1</sup></a> prope urbem Argentoratum, extrema metuentem Caesarem arbitrati retrocessisse, cum ille tum<a class="footnoteLink" href="#note_LCL300_264_2" id="target_note_LCL300_264_2"><sup>2</sup></a> etiam perficiendi munimenti studio stringeretur.</p>
<p>2. Erexit autem confidentiam caput altius attollentum scutarius perfuga, qui commissi criminis metuens poenam, transgressus ad eos post ducis fugati discessum, armatorum tredecim milia tantum remansisse cum Iuliano docebat—is enim numerus eum sequebatur—barbara feritate certaminum rabiem undique concitante.</p>
<p>3. Cuius asseveratione eadem subinde replicantis, ad maiora stimulati fiducia, missis legatis, satis pro imperio Caesari mandaverunt, ut terris abscederet virtute sibi quaesitis et ferro; qui ignarus pavendi, nec ira nec dolore perculsus, sed fastus barbaricos ridens, tentis legatis ad usque perfectum opus castrorum, in eodem gradu constantiae stetit immobilis.</p>
</section><notes><section class="footnotes"><ul><li class="note" id="note_LCL300_264_1"><a class="footnoteCrossrefLink" href="#target_note_LCL300_264_1" title="Click to highlight in text"><sup class="lineRef">1</sup><span class="italic">canere bucinis iussis</span>, Novák; <span class="italic">canentibus bucinis uenere</span>, Her.; <span class="italic">belli. cumque foedere</span>, V.</a></li><script type="text/javascript">document.getElementById('note_LCL300_264_1').style.display = "none";</script><li class="note" id="note_LCL300_264_2"><a class="footnoteCrossrefLink" href="#target_note_LCL300_264_2" title="Click to highlight in text"><sup class="lineRef">2</sup><span class="italic">tum</span>, Val.; <span class="italic">dum</span>, V.</a></li><script type="text/javascript">document.getElementById('note_LCL300_264_2').style.display = "none";</script></ul></section></notes></section>