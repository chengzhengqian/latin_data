<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2"><p class="noindent">

ausos olim in Romano solo apud Toxiandriam locum habitacula sibi figere praelicenter. Cui cum Tungros venisset, occurrit legatio praedictorum, opinantium reperiri imperatorem etiam tum in hibernis, pacem sub hac lege praetendens, ut quiescentes eos tamquam in suis, nec lacesseret quisquam nec vexaret. Hos legatos negotio plene digesto, oppositaque condicionum perplexitate, ut in eisdem tractibus moraturus, dum redeunt, muneratos absolvit.</p>
<p>4. Dictoque citius secutus profectos, Severo duce misso per ripam, subito cunctos aggressus, tamquam fulminis turbo perculsit, iamque precantes potius quam resistentes, in opportunam clementiae partem effectu victoriae flexo, dedentes se cum opibus liberisque suscepit.</p>
<p>5. Chamavos itidem ausos similia adortus, eadem celeritate partim cecidit, partim acriter repugnantes, vivosque captos, compegit in vincula, alios praecipiti fuga repedantes<a class="footnoteLink" href="#note_LCL300_352_1" id="target_note_LCL300_352_1"><sup>1</sup></a> ad sua, ne militem spatio longo defatigaret, abire interim permisit innocuos; quorum legatis paulo postea missis precatum consultumque rebus suis, humi prostratis sub obtutibus eius, pacem hoc tribuit pacto, ut ad sua redirent incolumes.</p>
</section><notes><section class="footnotes"><ul><li class="note" id="note_LCL300_352_1"><a class="footnoteCrossrefLink" href="#target_note_LCL300_352_1" title="Click to highlight in text"><sup class="lineRef">1</sup><span class="italic">repedantes</span>, Bentley; <span class="italic">trepidantes</span>, V.</a></li><script type="text/javascript">document.getElementById('note_LCL300_352_1').style.display = "none";</script></ul></section></notes></section>