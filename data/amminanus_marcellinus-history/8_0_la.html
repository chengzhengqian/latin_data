<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2"><p class="noindent">

etiam si lapsantibus plantis fruticeta prensando vel dumos, ad vertices venerint summos, inter arta tamen et invia, nullas acies explicare permissi, nec firmare nisu valido gressus; hoste discursatore rupium abscisa volvente superne, periculose per prona discedunt, aut ex necessitate ultima fortiter dimicantes, ruinis ponderum immanium consternuntur.</p>
<p>7. Quam ob rem circumspecta cautela observatum est deinceps, et cum edita montium petere coeperint grassatores, loci iniquitati<a class="footnoteLink" href="#note_LCL300_16_1" id="target_note_LCL300_16_1"><sup>1</sup></a> milites cedunt. Ubi autem in planitie potuerint reperiri, quod contingit assidue, nec exsertare lacertos nec crispare permissi tela quae vehunt bina vel terna, pecudum ritu inertium trucidantur.</p>
<p>8. Metuentes igitur idem latrones Lycaoniam magna parte campestrem, cum se impares nostris fore congressione stataria documentis frequentibus scirent, tramitibus deviis petivere Pamphyliam, diu quidem intactam, sed timore populationum et caedum, milite per omnia diffuso propinqua, magnis undique praesidiis communitam.</p>
<p>9. Raptim igitur properantes, ut motus sui rumores celeritate nimia praevenirent, vigore corporum ac levitate confisi, per flexuosas semitas ad summitates collium tardius evadebant. Et cum, superatis difficultatibus arduis, ad supercilia venissent fluvii Melanis, alti et verticosi,

</p></section><notes><section class="footnotes"><ul><li class="note" id="note_LCL300_16_1"><a class="footnoteCrossrefLink" href="#target_note_LCL300_16_1" title="Click to highlight in text"><sup class="lineRef">1</sup><span class="italic">iniquitati</span>, Horkel; <span class="italic">iniquitate</span>, V.</a></li><script type="text/javascript">document.getElementById('note_LCL300_16_1').style.display = "none";</script></ul></section></notes></section>