<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2">
<p>Vehiculariae data, Mediolanum itineribus properavimus magnis.</p>
<p>6. Restabat ut Caesar post haec properaret accitus, et abstergendae causa suspicionis, sororem suam (eius uxorem) Constantius ad se tandem desideratam venire, multis fictisque blanditiis hortabatur. Quae licet ambigeret, metuens saepe cruentum, spe tamen quod eum lenire poterit<a class="footnoteLink" href="#note_LCL300_92_1" id="target_note_LCL300_92_1"><sup>1</sup></a> ut germanum, profecta, cum Bithyniam introisset, in statione quae Caenos Gallicanos appellatur, absumpta est vi febrium repentina. Cuius post obitum maritus contemplans cecidisse fiduciam qua se fultum existimabat, anxia cogitatione quid moliretur haerebat.</p>
<p>7. Inter res enim impeditas et turbidas, ad hoc unum mentem sollicitam dirigebat, quod Constantius cuncta ad suam sententiam conferens, nec satisfactionem suscipiet aliquam, nec erratis ignoscet, sed ut erat in propinquitatis perniciem inclinatior, laqueos ei latenter obtendens, si cepisset incautum, morte multaret.</p>
<p>8. Eo necessitatis adductus, ultimaque ni vigilasset opperiens, principem locum, si copia patuisset, clam<a class="footnoteLink" href="#note_LCL300_92_2" id="target_note_LCL300_92_2"><sup>2</sup></a> affectabat, sed perfidiam proximorum ratione bifaria verebatur, qui eum ut truculentum horrebant et levem, quique altiorem Constantii fortunam in discordiis civilibus formidabant.</p>
<p>9. Inter has curarum moles immensas, imperatoris





</p></section><notes><section class="footnotes"><ul><li class="note" id="note_LCL300_92_1"><a class="footnoteCrossrefLink" href="#target_note_LCL300_92_1" title="Click to highlight in text"><sup class="lineRef">1</sup><span class="italic">poterit</span>, Kellerbauer; <span class="italic">poterat</span>, V.</a></li><script type="text/javascript">document.getElementById('note_LCL300_92_1').style.display = "none";</script><li class="note" id="note_LCL300_92_2"><a class="footnoteCrossrefLink" href="#target_note_LCL300_92_2" title="Click to highlight in text"><sup class="lineRef">2</sup><span class="italic">clam</span>, Her.; <span class="italic">quam</span>, V.</a></li><script type="text/javascript">document.getElementById('note_LCL300_92_2').style.display = "none";</script></ul></section></notes></section>