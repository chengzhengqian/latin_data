<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2">
<h3><span class="bold">13.</span> <span class="italic">Sapor domum reducit copias, inhibentibus bellum auspiciis; Constantius A. in Iulianum arma moturus, Hierapoli milites alloquitur.</span></h3>
<p>1. His ac talibus eo<a class="footnoteLink" href="#note_LCL315_156_1" id="target_note_LCL315_156_1"><sup>1</sup></a> inter spem metumque nova negotia commovente, Constantius apud Edessam exploratorum relationibus variis anxius, in rationes diducebatur
ancipites, nunc ad concursatorias pugnas militem struens, nunc si copia patuisset, obsidione gemina Bezabden aggressurus, consultans prudenter, ne mox partes petiturus arctoas, improtectum Mesopotamiae
relinqueret latus.</p>
<p>2. Verum consiliorum ambiguum retinebant multiplices morae, tardante trans Tigridem rege, dum moveri permitterent sacra. Nam si permeato flumine nullum qui resisteret invenisset, absque difficultate penetrarat Euphratem; alioqui ad civilia bella custodiens militem, timebat eum periculis obiectare circummuranis, firmitatem moenium munimenti, defensorumque alacritatem expertus.</p>
<p>3. Ne quiesceret tamen, neve condemnaretur<a class="footnoteLink" href="#note_LCL315_156_2" id="target_note_LCL315_156_2"><sup>2</sup></a> inertiae,
Arbitionem et Agilonem, equestris pedestrisque<a class="footnoteLink" href="#note_LCL315_156_3" id="target_note_LCL315_156_3"><sup>3</sup></a> militiae magistros, cum agminibus maximis properare
coegit, non ut lacesserent Persas in proelia, sed praetenturis iuncturos citeriores Tigridis ripas, et speculaturos quonam rex erumperet violentus.



</p></section><notes><section class="footnotes"><ul><li class="note" id="note_LCL315_156_1"><a class="footnoteCrossrefLink" href="#target_note_LCL315_156_1" title="Click to highlight in text"><sup class="lineRef">1</sup><span class="italic">eo,</span> Pet.; <span class="italic">et,</span> V.</a></li><script type="text/javascript">document.getElementById('note_LCL315_156_1').style.display = "none";</script><li class="note" id="note_LCL315_156_2"><a class="footnoteCrossrefLink" href="#target_note_LCL315_156_2" title="Click to highlight in text"><sup class="lineRef">2</sup><span class="italic">condemnaretur,</span> Lind.; <span class="italic">contemneretur,</span> HBG; <span class="italic">contemptaretur,</span> V, <span class="italic">contempnaretur,</span> V<sup>2.</sup></a></li><script type="text/javascript">document.getElementById('note_LCL315_156_2').style.display = "none";</script><li class="note" id="note_LCL315_156_3"><a class="footnoteCrossrefLink" href="#target_note_LCL315_156_3" title="Click to highlight in text"><sup class="lineRef">3</sup><span class="italic">pedestris,</span> added by Val. before <span class="italic">equestris;</span> after <span class="italic">eq.,</span> Momm., Clark.</a></li><script type="text/javascript">document.getElementById('note_LCL315_156_3').style.display = "none";</script></ul></section></notes></section>