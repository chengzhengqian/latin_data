<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2"><p class="noindent">

repente consurgeret, discreto consortio, pro Sarmatis obsecrantes iussit paulisper abscedere, dum Araharii et Quadorum negotium spectaretur.</p>
<p>13. Qui cum reorum<a class="footnoteLink" href="#note_LCL300_376_1" id="target_note_LCL300_376_1"><sup>1</sup></a> ritu oblati, stantes curvatis corporibus, facinora gravia purgare non possent, ultimae sortis infortunia metuentes, dederunt obsides imperatos, numquam antea pignora foederis exhibere compulsi.</p>
<p>14. His ex aequo bonoque compositis Usafer in preces admissus est, Arahario pertinaciter obstrepente, firmanteque pacem quam ipse meruit, ei quoque debere proficere, ut participi licet inferiori, et obtemperare suis imperiis consueto.</p>
<p>15. Verum quaestione discussa, aliena potestate eripi Sarmatae iussi (ut semper Romanorum clientes,) offerre obsides quietis vincula conservandae, gratanter amplexi sunt.</p>
<p>16. Ingerebat autem se post haec maximus numerus catervarum confluentium nationum et regum, suspendi a iugulis suis gladios obsecrantium, postquam Araharium impune compererat abscessisse; et pari modo ipsi quoque adepti pacem quam poscebant, accitos ex intimis regni procerum filios obsidatus sorte opinione celerius obtulerunt, itidemque captivos (ut placuerat) nostros, quos haut minore gemitu perdidere quam suos.</p>
</section><notes><section class="footnotes"><ul><li class="note" id="note_LCL300_376_1"><a class="footnoteCrossrefLink" href="#target_note_LCL300_376_1" title="Click to highlight in text"><sup class="lineRef">1</sup><span class="italic">reorum</span>, Lind.; <span class="italic">eorum</span>, V.</a></li><script type="text/javascript">document.getElementById('note_LCL300_376_1').style.display = "none";</script></ul></section></notes></section>