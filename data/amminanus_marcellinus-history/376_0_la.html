<section class="div1 language" lang="la"><header><hgroup><h1>Julianus</h1></hgroup></header><section class="div2"><p class="noindent">

“Adite me quem Alamanni audierunt et Franci,” imitari putans Marci principis veteris dictum. Sed parum advertit, hoc ab eo nimium discrepare.</p>
<p>5. Ille enim cum Palaestinam transiret, Aegyptum petens, Iudaeorum faetentium et tumultuantium saepe taedio percitus, dolenter dicitur exclamasse: “O Marcomanni, o Quadi, o Sarmatae, tandem alios vobis inquietiores inveni.”</p>
<h3><span class="bold">6.</span> <span class="italic">Qua arte complures litigatores Aegyptios, o quibus moleste interpellabatur, domum redire coegit.</span></h3>
<p>1. Per hoc idem tempus, rumoribus exciti variis, Aegyptii venere complures, genus hominum controversum
et assuetudine perplexius litigandi semper laetissimum, maximeque avidum multiplicatum reposcere,
si compulsori quicquam dederit, ut levari debito possit, vel certe commodius per dilationem inferre quae flagitantur, aut criminis vitandi formidine,
divites pecuniarum repetundarum interrogare.</p>
<p>2. Hi omnes denseti in unum,<a class="footnoteLink" href="#note_LCL315_204_1" id="target_note_LCL315_204_1"><sup>1</sup></a> principem ipsum, et praefectos praetorio, graculorum more strepentes, interpellabant incondite, modo non ante septuagensimum
annum extorquentes, quae dedisse se iure vel secus plurimis affirmabant.</p>
<p>3. Cumque nihil aliud agi permitterent, edicto proposito, universos iussit transire Chalcedona, pollicitus quod ipse quoque protinus veniet,<a class="footnoteLink" href="#note_LCL315_204_2" id="target_note_LCL315_204_2"><sup>2</sup></a> cuncta eorum negotia finiturus.</p>
</section><notes><section class="footnotes"><ul><li class="note" id="note_LCL315_204_1"><a class="footnoteCrossrefLink" href="#target_note_LCL315_204_1" title="Click to highlight in text"><sup class="lineRef">1</sup><span class="italic">denseti in,</span> Kiessling; <span class="italic">densati in,</span> G; <span class="italic">densi coactique in,</span> Brakman; <span class="italic">densi</span> (<span class="italic">i</span> add. V<sup>2</sup>) (lac. 10 letters) <span class="italic">unum,</span> V.</a></li><script type="text/javascript">document.getElementById('note_LCL315_204_1').style.display = "none";</script><li class="note" id="note_LCL315_204_2"><a class="footnoteCrossrefLink" href="#target_note_LCL315_204_2" title="Click to highlight in text"><sup class="lineRef">2</sup><span class="italic">veniet,</span> V; <span class="italic">veniret,</span> G.</a></li><script type="text/javascript">document.getElementById('note_LCL315_204_2').style.display = "none";</script></ul></section></notes></section>