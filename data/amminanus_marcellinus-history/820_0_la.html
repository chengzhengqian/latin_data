<section class="div1 language" lang="la"><header><hgroup><h1>Valens Gratianus Valentinianus II</h1></hgroup></header><section class="div2"><p class="noindent">

observantes.</p>
<p>6. Deinde post reseratas angustias abitumque militis tempestivum, incomposite, qua quisque clausorum potuit (nullo vetante), turbandis incubuit rebus: et vastabundi omnes per latitudines Thraciae pandebantur impune, ab ipsis tractibus, quos praetermeat Hister, exorsi, ad usque Rhodopen et fretum, quod immensa disterminat maria, rapinis et caedibus, sanguineque et incendiis et liberorum corporum corruptelis, omnia foedissime permiscentes.</p>
<p>7. Tunc erat spectare cum gemitu facta dictu visuque praedira, attonitas metu feminas flagris concrepantibus agitari, fetibus gravidas adhuc immaturis, antequam prodirent in lucem, impia tolerantibus multa, implicatos alios matribus parvulos, et puberum audire lamenta, puellarumque nobilium, quarum stringebat fera captivitas manus.</p>
<p>8. Post quae<a class="footnoteLink" href="#note_LCL331_438_1" id="target_note_LCL331_438_1"><sup>1</sup></a> adulta virginitas, castitasque nuptarum, ore abiecto, flens ultima ducebatur, mox profanandum pudorem optans morte (licet cruciabili) praevenire. Inter quae cum beluae ritu traheretur ingenuus paulo ante dives et liber, de te, Fortuna, ut inclementi querebatur et caeca, quae eum puncto temporis brevi opibus exutum et dulcedine caritatum, domoque extorrem, quam concidisse vidit in cinerem et ruinas, aut lacerandum membratim, aut serviturum sub verberibus et tormentis crudo devovisti victori.</p>
</section><notes><section class="footnotes"><ul><li class="note" id="note_LCL331_438_1"><a class="footnoteCrossrefLink" href="#target_note_LCL331_438_1" title="Click to highlight in text"><sup class="lineRef">1</sup><span class="italic">post quae,</span> Lind.; <span class="italic">postque,</span> MSS. (<span class="italic">postquam,</span> T).</a></li><script type="text/javascript">document.getElementById('note_LCL331_438_1').style.display = "none";</script></ul></section></notes></section>