<section class="div1 language" lang="la"><header><hgroup><h1>Valentinianus</h1></hgroup></header><section class="div2"><p class="noindent">

motibus sempiternis anni totius intervalla concludit.</p>
<p>14. Quam rationem bissexti probatam, etiam victura cum saeculis Roma, adiumento numinis divini fundavit. Proinde pergamus ad reliqua.</p>
<h3><span class="bold">2.</span> <span class="italic">Valentinianus cum Ancyra evocatus Nicaeam celeriter venisset</span>, <span class="italic">una omnium voce iterum eligitur imperator</span>, <span class="italic">purpuraque et diademate ornatus</span>, <span class="italic">Augustusque appellatus</span>, <span class="italic">militem alloquitur.</span></h3>
<p>1. Elapso die parum apto ad inchoandas rerum magnitudines (ut quidam existimant), propinquante iam vespera, monitu praefecti Salutii, sub exitii denuntiatione statutum est prompta consensione cunctorum, ne potioris quisquam auctoritatis, vel suspectus altiora conari, procederet postridie mane.</p>
<p>2. Cumque multorum taedio quos votorum inanitas cruciabat, tandem finita nocte lux advenisset, in unum quaesito milite omni, progressus Valentinianus in campum, permissusque tribunal ascendere celsius structum, comitiorum specie, voluntate praesentium secundissima, ut vir serius rector pronuntiatur imperii.</p>
<p>3. Mox principali habitu circumdatus et corona, Augustusque nuncupatus, cum laudibus amplis, quas novitatis potuit excitare dulcedo, praemeditata dicere iam parabat. Eoque (ut expeditius


</p></section><notes></notes></section>