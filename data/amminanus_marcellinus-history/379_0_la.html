<section class="div1 language" lang="la"><header><hgroup><h1>Julianus</h1></hgroup></header><section class="div2"><p class="noindent">

indiciis ad retrahendum hominem mortis metu absconditum, qui forte non diu latitare citra spem veniae permitteretur.</p>
<p>6. Aderat his omnibus Praetextatus, praeclarae indolis gravitatisque priscae senator, ex negotio proprio
forte repertus apud Constantinopolim, quem arbitrio
suo Achaiae proconsulari praefecerat potestate.</p>
<p>7. Nec tamen, cum corrigendis civilibus ita diligenter
instaret, omisit castrensia, rectores militibus diu exploratos apponens, urbes quin etiam per Thracias
omnes, cum munimentis reparans extimis, curansque
sollicite, ne arma vel indumenta, aut stipendium
vel alimenta deessent his quos per supercilia Histri dispersos, excursibusque barbarorum oppositos agere vigilanter audiebat et fortiter.</p>
<p>8. Quae cum ita divideret, nihil segnius agi permittens, suadentibus
proximis, ut aggrederetur propinquos Gothos, saepe fallaces et perfidos, hostes quaerere se meliores aiebat: illis enim sufficere mercatores Galatas, per quos ubique sine condicionis discrimine venundantur.</p>
<p>9. Haec eum curantem et talia, commendabat externis
nationibus fama, ut fortitudine, sobrietate, militaris rei scientia, virtutumque omnium incrementis
excelsum, paulatimque progrediens, ambitum



</p></section><notes></notes></section>