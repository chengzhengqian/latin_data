<section class="div1 language" lang="la"><header><hgroup><h1>Julianus</h1></hgroup></header><section class="div2"><p class="noindent">

insuetum aspectum magis equi terrebantur.</p>
<p>15. Quibus insidentes magistri, manubriatos cultros dexteris manibus illigatos gestabant, acceptae apud Nisibin memores cladis, et si ferociens animal, vires exsuperasset regentis, ne reversum per suos (ut tunc acciderat) collisam sterneret plebem, venam<a class="footnoteLink" href="#note_LCL315_482_1" id="target_note_LCL315_482_1"><sup>1</sup></a> quae caput a cervice disterminat, ictu maximo terebrabant.
Exploratum est enim aliquando ab Hasdrubale Hannibalis fratre, ita citius vitam huius modi adimi beluarum.</p>
<p>16. Quibus non sine magno terrore perspectis, stipatus armatarum cohortium globis, cum primatibus fidentissimus imperator, ut flagitabat maior vis et atrocior, lunari acie sinuatisque lateribus, occursuros hosti manipulos instruebat.</p>
<p>17. Et ne sagittariorum procursus nostrorum cuneos disiectaret, illatis concitatius signis, spiculorum impetum
fregit, datoque ad decernendum sollemniter signo, denseti Romani pedites confertas hostium frontes, nisu protruserunt acerrimo.</p>
<p>18. Et fervente certaminum mole, clipeorum sonitus et virorum, armorumque lugubre sibilantium fragor, nihil perpetiens
iam remissum, campos cruore et corporum strage contexit, effusius cadentibus Persis, quibus saepe languidis in conflictu, artius pes pede collatus, graviter obsistebat, pugnare fortiter eminus consuetis,




</p></section><notes><section class="footnotes"><ul><li class="note" id="note_LCL315_482_1"><a class="footnoteCrossrefLink" href="#target_note_LCL315_482_1" title="Click to highlight in text"><sup class="lineRef">1</sup><span class="italic">venamque,</span> V; <span class="italic">vertebram,</span> BG.</a></li><script type="text/javascript">document.getElementById('note_LCL315_482_1').style.display = "none";</script></ul></section></notes></section>