<section class="div1 language" lang="la"><header><hgroup><h1>Valentinianus Valens Gratianus</h1></hgroup></header><section class="div2"><p class="noindent">

legionem secutam, iamque adventantem ipse cum promptissimis retrorsus excurrens, fundensque in modum scintillarum sagittas, sed voluntate deerrans,<a class="footnoteLink" href="#note_LCL331_298_1" id="target_note_LCL331_298_1"><sup>1</sup></a> ita in fugam compulit ut cum tribuno milites universi perterrefacti, vividius quam venerant remearent ad muros.</p>
<p>8. Exin solutus omni formidine, biduo et binoctio exanclatis itinerum laboribus magnis, cum ad flumen venisset Euphraten, et inopia navium, voraginosum
amnem vado transire non posset, nandi imprudentia
paventibus multis, ipse omnium maxime cunctabatur:
et remansisset ni cunctis versantibus varia, id reperire potuisset effugium, in necessitatis abrupto tutissimum.</p>
<p>9. Lectulos in villis repertos binis utribus suffulserunt, quorum erat abundans prope in agris vinariis copia, quibus singulis proceres insidentes,
et regulus ipse, iumenta trahentes, praeruptos
undarum occursantium fluctus obliquatis meatibus
declinabant: hocque commento tandem ad ulteriorem ripam post extrema discrimina pervenerunt.</p>
<p>10. Residui omnes, equis invecti natantibus, et circumluente flumine saepe demersi iactatique,<a class="footnoteLink" href="#note_LCL331_298_2" id="target_note_LCL331_298_2"><sup>2</sup></a> infirmati periculoso madore, expelluntur ad contrarias
margines, ubi paulisper refecti, expeditius quam diebus praeteritis incedebant.</p>
</section><notes><section class="footnotes"><ul><li class="note" id="note_LCL331_298_1"><a class="footnoteCrossrefLink" href="#target_note_LCL331_298_1" title="Click to highlight in text"><sup class="lineRef">1</sup><span class="italic">deerrans,</span> or <span class="italic">uoluntarie,</span> Her., c.c.; <span class="italic">errans ha,</span> V.</a></li><script type="text/javascript">document.getElementById('note_LCL331_298_1').style.display = "none";</script><li class="note" id="note_LCL331_298_2"><a class="footnoteCrossrefLink" href="#target_note_LCL331_298_2" title="Click to highlight in text"><sup class="lineRef">2</sup><span class="italic">iactatique</span>, G; <span class="italic">actique,</span> Pet.; <span class="italic">iactique,</span> V.</a></li><script type="text/javascript">document.getElementById('note_LCL331_298_2').style.display = "none";</script></ul></section></notes></section>