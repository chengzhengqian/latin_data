<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2">
<p>6. Inter quos Paulus eminebat notarius, ortus in Hispania coluber<a class="footnoteLink" href="#note_LCL300_32_1" id="target_note_LCL300_32_1"><sup>1</sup></a> quidam sub vultu latens, odorandi vias periculorum occultas perquam sagax. Is in Britanniam missus, ut militares quosdam perduceret, ausos conspirasse Magnentio, cum reniti non possent, iussa licentius supergressus, fluminis modo fortunis complurium sese repentinus infudit, et ferebatur per strages multiplices ac ruinas, vinculis membra ingenuorum affligens, et quosdam obterens manicis, crimina scilicet multa consarcinando, a veritate longe discreta. Unde admissum est facinus impium, quod Constanti tempus nota inusserat sempiterna.</p>
<p>7. Martinus agens illas provincias pro praefectis, aerumnas innocentium graviter gemens, saepeque obsecrans, ut ab omni culpa immunibus parceretur, cum non impetraret, minabatur se discessurum; ut saltem id metuens, perquisitor malivolus tandem desineret quieti coalitos homines in aperta pericula proiectare.</p>
<p>8. Per hoc minui studium suum existimans Paulus, ut erat in complicandis negotiis artifex dirus, unde ei Catenae indutum<a class="footnoteLink" href="#note_LCL300_32_2" id="target_note_LCL300_32_2"><sup>2</sup></a> est cognomentum, vicarium ipsum eos quibus praeerat adhuc defensantem, ad sortem periculorum communium traxit. Et instabat ut eum quoque cum tribunis et aliis pluribus, ad comitatum imperatoris vinctum perduceret; quo percitus ille, exitio urgente abrupto,





</p></section><notes><section class="footnotes"><ul><li class="note" id="note_LCL300_32_1"><a class="footnoteCrossrefLink" href="#target_note_LCL300_32_1" title="Click to highlight in text"><sup class="lineRef">1</sup><span class="italic">coluber</span>, Bentley, Nov√°k; <span class="italic">glaber</span>, V.</a></li><script type="text/javascript">document.getElementById('note_LCL300_32_1').style.display = "none";</script><li class="note" id="note_LCL300_32_2"><a class="footnoteCrossrefLink" href="#target_note_LCL300_32_2" title="Click to highlight in text"><sup class="lineRef">2</sup><span class="italic">indutum</span>, Clark, c.c. (cf. xv. 3, 4); <span class="italic">inditum</span>, EBG; <span class="italic">indinuum</span>, V.</a></li><script type="text/javascript">document.getElementById('note_LCL300_32_2').style.display = "none";</script></ul></section></notes></section>