<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2">
<h3>3. <span class="italic">Persarum commentum irritum.</span></h3>
<p>1. Eo adducta re per Isauriam, rege Persarum bellis finitimis illigato, repellenteque a collimitiis suis ferocissimas gentes, quae mente quadam versabili hostiliter eum saepe incessunt, et in nos arma moventem aliquotiens iuvant, Nohodares quidam nomine e numero optimatum, incursare Mesopotamiam quotiens copia dederit ordinatus, explorabat nostra sollicite, si repperisset usquam locum, vi subita perrupturus.</p>
<p>2. Et quia Mesopotamiae tractus omnes crebro inquietari sueti, praetenturis et stationibus servabantur agrariis, laevorsum flexo itinere, Osdroenae subsiderat extimas partes, novum parumque aliquando temptatum commentum aggressus; quod si impetrasset, fulminis modo cuncta vastarat. Erat autem quod cogitabat huius modi.</p>
<p>3. Batnae municipium in Anthemusia conditum Macedonum manu priscorum, ab Euphrate flumine brevi spatio disparatur, refertum mercatoribus opulentis, ubi annua sollemnitate prope Septembris initium mensis, ad nundinas magna promiscuae fortunae convenit multitudo, ad commercanda quae Indi mittunt et Seres, aliaque<a class="footnoteLink" href="#note_LCL300_24_1" id="target_note_LCL300_24_1"><sup>1</sup></a> plurima vehi terra marique consueta.</p>
<p>4. Hanc regionem praestitutis celebritati diebus, invadere parans dux ante dictus, per solitudines Aboraeque amnis herbidas ripas,



</p></section><notes><section class="footnotes"><ul><li class="note" id="note_LCL300_24_1"><a class="footnoteCrossrefLink" href="#target_note_LCL300_24_1" title="Click to highlight in text"><sup class="lineRef">1</sup><span class="italic">aliaque</span>, A, Kiessling; <span class="italic">alia</span>, V.</a></li><script type="text/javascript">document.getElementById('note_LCL300_24_1').style.display = "none";</script></ul></section></notes></section>