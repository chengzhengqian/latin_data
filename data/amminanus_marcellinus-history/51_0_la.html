<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2"><p class="noindent">

irrevocabili ira princeps percitus et dolore, fiduciam omnem fundandae securitatis in eodem posuit abolendo. Et misso Sereniano, quem in crimen maiestatis vocatum praestrigiis quibusdam absolutum esse supra monstravimus, Pentadio quin etiam notario, et Apodemio agente in rebus, eum capitali supplicio destinavit, et ita colligatis manibus in modum noxii cuiusdam latronis, cervice abscisa, ereptaque vultus et capitis dignitate, cadaver est relictum informe, paulo ante urbibus et provinciis formidatum.</p>
<p>24. Sed vigilavit utrubique superni numinis aequitas. Nam et Gallum actus oppressere<a class="footnoteLink" href="#note_LCL300_102_1" id="target_note_LCL300_102_1"><sup>1</sup></a> crudeles, et non diu postea ambo cruciabili morte absumpti sunt, qui eum licet nocentem, blandius palpantes periuriis, ad usque plagas perduxere letales. Quorum Scudilo destillatione iecoris pulmones vomitans interiit; Barbatio, qui in eum iam diu falsa composuerat crimina, cum ex magisterio peditum altius niti quorundam susurris incusaretur, damnatus extincti per fallacias Caesaris manibus<a class="footnoteLink" href="#note_LCL300_102_2" id="target_note_LCL300_102_2"><sup>2</sup></a> illacrimoso obitu parentavit.</p>
<p>25. Haec et huius modi quaedam innumerabilia ultrix facinorum impiorum, bonorumque praemiatrix, aliquotiens operatur Adrastia, (atque utinam semper!): quam vocabulo duplici etiam Nemesim appellamus: ius quoddam sublime numinis efficacis,</p>
</section><notes><section class="footnotes"><ul><li class="note" id="note_LCL300_102_1"><a class="footnoteCrossrefLink" href="#target_note_LCL300_102_1" title="Click to highlight in text"><sup class="lineRef">1</sup><span class="italic">oppressere</span>, NT, Val.; <span class="italic">oppresse</span>, V.</a></li><script type="text/javascript">document.getElementById('note_LCL300_102_1').style.display = "none";</script><li class="note" id="note_LCL300_102_2"><a class="footnoteCrossrefLink" href="#target_note_LCL300_102_2" title="Click to highlight in text"><sup class="lineRef">2</sup><span class="italic">manibus anima</span>, V; <span class="italic">anima</span>, del. Val.</a></li><script type="text/javascript">document.getElementById('note_LCL300_102_2').style.display = "none";</script></ul></section></notes></section>