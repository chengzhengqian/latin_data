<section class="div1 language" lang="la"><header><hgroup><h1>Julianus</h1></hgroup></header><section class="div2">
<h3><span class="bold">3.</span> <span class="italic">Imperator, dum ad repellendos Persas, qui undique instabant, omissa lorica, temere se proeliis inserit, hasta vulneratur, ac in tabernaculum refertur, ubi circumstantes alloquitur, ac post epotam frigidam moritur.</span></h3>
<p>1. Hinc nos egressos, Persae cum saepe afflicti, peditum stabiles pugnas horrerent, structis insidiis,
occulte comitabantur, altrinsecus viantes catervas a celsis collibus explorando, ut id suspicans miles, ad usque perpetuum diem nec vallum erigeret nec sudibus se communiret.</p>
<p>2. Dumque teguntur firmiter latera, et exercitus pro locorum situ quadratis
quidem sed laxis incedit agminibus, invasa subito terga pone versus arma cogentium principi indicatur, etiam tum inermi ad speculanda anteriora progresso.</p>
<p>3. Qua concitus clade, oblitus loricae, scuto inter tumultum adrepto,<a class="footnoteLink" href="#note_LCL315_490_1" id="target_note_LCL315_490_1"><sup>1</sup></a> properans ultimis ferre suppetias, revocatur alio metu, qui etiam antesignanos, unde discesserat, paria perpeti nuntiabat.</p>
<p>4. Quae dum sine respectu periculi sui, redintegrare festinat, ex alia parte cataphractorum Parthicus globus centurias adoritur medias, ac sinistro cornu inclinato acriter superfusus, faetorem stridoremque elephantorum impatienter tolerantibus nostris, contis et multiplicatis missilibus decernebat.</p>
</section><notes><section class="footnotes"><ul><li class="note" id="note_LCL315_490_1"><a class="footnoteCrossrefLink" href="#target_note_LCL315_490_1" title="Click to highlight in text"><sup class="lineRef">1</sup><span class="italic">arrepto,</span> E, Lind.; <span class="italic">abrepto,</span> V.</a></li><script type="text/javascript">document.getElementById('note_LCL315_490_1').style.display = "none";</script></ul></section></notes></section>