<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2">
<p>19. Postremo ad id indignitatis est ventum, ut cum peregrini ob formidatam haud ita dudum alimentorum inopiam pellerentur ab urbe praecipites, sectatoribus disciplinarum liberalium, impendio paucis, sine respiratione ulla extrusis, tenerentur mimarum asseculae<a class="footnoteLink" href="#note_LCL300_48_1" id="target_note_LCL300_48_1"><sup>1</sup></a> veri, quique id simularunt ad tempus, et tria milia saltatricum, ne interpellata quidem, cum choris totidemque remanerent magistris.</p>
<p>20. Et licet, quocumque oculos flexeris, feminas affatim multas spectare cirratas, quibus (si nupsissent) per aetatem ter iam nixus poterat suppetere liberorum, ad usque taedium pedibus pavimenta tergentis, iactari volucriter<a class="footnoteLink" href="#note_LCL300_48_2" id="target_note_LCL300_48_2"><sup>2</sup></a> gyris, dum exprimunt innumera simulacra, quae finxere fabulae theatrales.</p>
<p>21. Illud autem non dubitatur, quod cum esset aliquando virtutum omnium domicilium Roma, ingenuos advenas plerique nobilium, ut Homerici bacarum suavitate Lotophagi, humanitatis multiformibus officiis retentabant.</p>
<p>22. Nunc vero inanes flatus quorundam, vile esse quicquid extra urbis pomerium nascitur aestimant praeter orbos et caelibes, nec credi potest qua obsequiorum diversitate coluntur homines sine liberis Romae.</p>
</section><notes><section class="footnotes"><ul><li class="note" id="note_LCL300_48_1"><a class="footnoteCrossrefLink" href="#target_note_LCL300_48_1" title="Click to highlight in text"><sup class="lineRef">1</sup><span class="italic">adsaeculae</span>, V.</a></li><script type="text/javascript">document.getElementById('note_LCL300_48_1').style.display = "none";</script><li class="note" id="note_LCL300_48_2"><a class="footnoteCrossrefLink" href="#target_note_LCL300_48_2" title="Click to highlight in text"><sup class="lineRef">2</sup><span class="italic">uolucriter</span>, Gronov; <span class="italic">uoluetur</span>, V.</a></li><script type="text/javascript">document.getElementById('note_LCL300_48_2').style.display = "none";</script></ul></section></notes></section>