<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2"><p class="noindent">

destinarentur, relaturi quae audirent. Hi peragranter et dissimulanter honoratorum circulis assistendo, pervadendoque divites domus egentium habitu, quicquid noscere poterant vel audire, latenter intromissi per posticas in regiam, nuntiabant, id observantes conspiratione concordi, ut fingerent quaedam, et cognita duplicarent in peius, laudes vero supprimerent Caesaris, quas invitis compluribus formido malorum impendentium exprimebat.</p>
<p>7. Et interdum acciderat, ut siquid in penetrali secreto, nullo citerioris<a class="footnoteLink" href="#note_LCL300_8_1" id="target_note_LCL300_8_1"><sup>1</sup></a> vitae ministro praesente, paterfamilias uxori susurrasset in aurem, velut Amphiarao referente aut Marcio, quondam vatibus inclitis, postridie disceret imperator. Ideoque etiam parietes arcanorum soli conscii timebantur.</p>
<p>8. Adulescebat autem obstinatum propositum erga haec et similia multa scrutandi,<a class="footnoteLink" href="#note_LCL300_8_2" id="target_note_LCL300_8_2"><sup>2</sup></a> stimulos admovente regina, quae abrupte mariti fortunas trudebat in exitium praeceps, cum eum potius lenitate feminea ad veritatis humanitatisque viam reducere utilia suadendo deberet, ut in Gordianorum actibus factitasse Maximini truculenti illius imperatoris retulimus coniugem.</p>
</section><notes><section class="footnotes"><ul><li class="note" id="note_LCL300_8_1"><a class="footnoteCrossrefLink" href="#target_note_LCL300_8_1" title="Click to highlight in text"><sup class="lineRef">1</sup><span class="italic">citerioris</span>, vulgo; <span class="italic">citeriora eis</span>, V.</a></li><script type="text/javascript">document.getElementById('note_LCL300_8_1').style.display = "none";</script><li class="note" id="note_LCL300_8_2"><a class="footnoteCrossrefLink" href="#target_note_LCL300_8_2" title="Click to highlight in text"><sup class="lineRef">2</sup><span class="italic">scrutandi</span>, V; <span class="italic">scrutanda</span>, Bent.; <span class="italic">scrutantis</span>, sugg. by Clark, cf. xxx. 5, 5; xv. 3, 2.</a></li><script type="text/javascript">document.getElementById('note_LCL300_8_2').style.display = "none";</script></ul></section></notes></section>