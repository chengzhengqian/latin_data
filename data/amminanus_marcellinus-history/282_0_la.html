<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2">
<h3><span class="bold">4.</span> <span class="italic">Iulianus Caesar a militibus Gallicanis, quos Constantius ipsi detrahi et in Orientem adversas Persas transferri iusserat, Lutetiae Parisiorum, ubi hiemabat, per vim Augustus appellatur.</span></h3>
<p>1. Properantem Constantium Orienti ferre suppetias,
turbando prope diem excursibus Persicis, ut perfugae concinentes exploratoribus indicabant, urebant Iuliani virtutes,<a class="footnoteLink" href="#note_LCL315_16_1" id="target_note_LCL315_16_1"><sup>1</sup></a> quas per ora gentium diversarum fama celebrior effundebat, magnorum eius laborum factorumque vehens adoreas celsas, post Alamanniae quaedam regna prostrata, receptaque
oppida Gallicana, ante direpta a barbaris et excisa, quos tributarios ipse fecit et vectigales.</p>
<p>2. Ob haec et similia percitus, metuensque ne augerentur in maius, stimulante (ut ferebatur) praefecto Florentio, Decentium tribunum et notarium misit, auxiliares milites exinde protinus abstracturum, Aerulos et Batavos, cumque Petulantibus Celtas, et lectos ex numeris aliis trecentenos, hac specie iussos accelerare, ut adesse possint armis primo vere movendis in Parthos.</p>
</section><notes><section class="footnotes"><ul><li class="note" id="note_LCL315_16_1"><a class="footnoteCrossrefLink" href="#target_note_LCL315_16_1" title="Click to highlight in text"><sup class="lineRef">1</sup><span class="italic">exploratoribus . . . uirtutes,</span> added by V<sup>2</sup> in margin; <span class="italic">Iuliani,</span> EW<sup>2</sup>AG; <span class="italic">Iulianum,</span> V.</a></li><script type="text/javascript">document.getElementById('note_LCL315_16_1').style.display = "none";</script></ul></section></notes></section>