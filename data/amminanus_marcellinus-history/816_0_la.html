<section class="div1 language" lang="la"><header><hgroup><h1>Valens Gratianus Valentinianus II</h1></hgroup></header><section class="div2"><p class="noindent">

plebs omnis intra saeptorum ambitum etiam tum contrusa, immaniter fremens, animisque concita truculentis, experiri postrema discrimina, nec principibus gentis, qui aderant, renuentibus, cupiditate praecipiti<a class="footnoteLink" href="#note_LCL331_430_1" id="target_note_LCL331_430_1"><sup>1</sup></a> festinabat. Et quoniam haec sole agebantur
extremo, noxque adventans ad quietem invitos retinebat et maestos, capto per otium cibo, somni manserunt expertes.</p>
<p>9. Contra Romani, his cognitis, ipsi quoque exsomnes, verebantur hostes et male sanos eorum ductores, ut rabidas feras: eventum licet ancipitem, ut numero satis inferiores, prosperum tamen ob iustiorem sui causam, mentibus exspectantes impavidis.</p>
<p>10. Candente itaque protinus die, signo ad arma capienda ex utraque parte per lituos dato, barbari postquam inter eos ex more iuratum est, tumulosos locos appetere temptaverunt, quo exinde per proclive
rotarum modo obvios impetu convolverent acriore. Hocque viso, ad suos quisque manipulos properans miles, stabili gradu consistens, nec vagabatur
nec relictis ordinibus procursabat.</p>
<p>11. Ergo ubi utrimque acies cautius incedentes, gressu steterunt immobili, torvitate mutua bellatores luminibus se contuebantur obliquis. Et Romani quidem voce undique Martia concinentes, a minore solita ad maiorem protolli, quam gentilitate appellant barritum,
vires validas erigebant. Barbari vero maiorum



</p></section><notes><section class="footnotes"><ul><li class="note" id="note_LCL331_430_1"><a class="footnoteCrossrefLink" href="#target_note_LCL331_430_1" title="Click to highlight in text"><sup class="lineRef">1</sup><span class="italic">cupiditate</span> &lt;praecipiti&gt; Her. c.c.; <span class="italic">cruditate</span> &lt;incohibili&gt; Nov√°k; <span class="italic">concitate,</span> Pet.; <span class="italic">cruditate,</span> V.</a></li><script type="text/javascript">document.getElementById('note_LCL331_430_1').style.display = "none";</script></ul></section></notes></section>