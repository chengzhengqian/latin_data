<section class="div1 language" lang="la"><header><hgroup><h1>Constantius Et Julianus</h1></hgroup></header><section class="div2">
<p>12. Vix dum populis hostilibus stratis, gregatim peremptorum necessitudines ducebantur, humilibus extractae tuguriis, aetatis sexusque promiscui, et fastu vitae prioris abolito, ad infimitatem obsequiorum venere servilium, et exiguo temporis intervallo decurso, caesorum aggeres et captivorum agmina cernebantur.</p>
<p>13. Incitante itaque fervore certaminum, fructuque vincendi, consurrectum est in perniciem eorum qui deseruerant<a class="footnoteLink" href="#note_LCL300_388_1" id="target_note_LCL300_388_1"><sup>1</sup></a> proelia, vel in tuguriis latitantes occultabantur. Hos, cum ad loca venisset avidus barbarici sanguinis miles, disiectis culmis levibus obtruncabant, nec quemquam casa, vel trabibus compacta firmissimis, periculo mortis extraxit.</p>
<p>14. Denique cum inflammarentur omnia nullusque latere iam posset, cunctis vitae praesidiis circumcisis, aut obstinate igni peribat absumptus, aut incendium vitans, egressusque uno supplicio declinato, ferro sternebatur hostili.</p>
<p>15. Fugientes tamen aliqui tela, incendiorumque magnitudinem, amnis vicini se commisere gurgitibus, peritia nandi ripas ulteriores occupare posse sperantes, quorum plerique summersi necati sunt, alii iaculis periere confixi, adeo ut abunde cruore diffuso, meatus fluminis spumaret immensi; ita per elementum utrumque, Sarmatas vincentium ira virtusque delevit.</p>
<p>16. Placuerat igitur post hunc rerum ordinem




</p></section><notes><section class="footnotes"><ul><li class="note" id="note_LCL300_388_1"><a class="footnoteCrossrefLink" href="#target_note_LCL300_388_1" title="Click to highlight in text"><sup class="lineRef">1</sup><span class="italic">deseruerant</span>, suggested by Clark, c.c.; <span class="italic">deseruere</span>, V.</a></li><script type="text/javascript">document.getElementById('note_LCL300_388_1').style.display = "none";</script></ul></section></notes></section>