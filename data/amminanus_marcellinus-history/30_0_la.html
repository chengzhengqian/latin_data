<section class="div1 language" lang="la"><header><hgroup><h1>Constantius et Gallus</h1></hgroup></header><section class="div2">
<p>placuerit, post statuas Constantii<a class="footnoteLink" href="#note_LCL300_60_1" id="target_note_LCL300_60_1"><sup>1</sup></a> deiectas, super adimenda vita praefecto conveniet securius cogitari.</p>
<p>13. His cognitis Gallus ut serpens appetitus telo vel saxo, iamque spes extremas opperiens, et succurrens saluti suae quavis ratione, colligi omnes iussit armatos, et cum starent attoniti, districta dentium acie stridens, “Adeste” inquit “viri fortes mihi periclitanti vobiscum.</p>
<p>14. Montius nos tumore inusitato quodam et novo, ut rebelles et maiestati recalcitrantes Augustae, per haec quae strepit incusat, iratus nimirum, quod contumacem praefectum, quid rerum ordo postulat ignorare dissimulantem, formidine tenus iusserim custodiri.”</p>
<p>15. Nihil morati post haec militares avidi saepe turbarum, adorti sunt Montium primum, qui devertebat in proximo, levi corpore senem atque morbosum, et hirsutis resticulis cruribus eius innexis, divaricatum sine spiramento ullo ad usque praetorium traxere praefecti.</p>
<p>16. Et eodem impetu Domitianum praecipitem per scalasitidem funibus constrinxerunt, eosque coniunctos per ampla spatia civitatis acri raptavere discursu. Iamque artuum et membrorum divulsa compage, superscandentes corpora mortuorum, ad ultimam truncata deformitatem, velut exsaturati mox abiecerunt in flumen.</p>
<p>17. Incenderat autem audaces usque ad insaniam homines ad haec quae nefariis egere conatibus, Luscus quidam curator urbis subito visus, eosque ut heiulans baiolorum praecentor, ad expediendum quod orsi sunt,</p>
</section><notes><section class="footnotes"><ul><li class="note" id="note_LCL300_60_1"><a class="footnoteCrossrefLink" href="#target_note_LCL300_60_1" title="Click to highlight in text"><sup class="lineRef">1</sup><span class="italic">Constantii</span>, Valesius; <span class="italic">Constantini</span>, V.</a></li><script type="text/javascript">document.getElementById('note_LCL300_60_1').style.display = "none";</script></ul></section></notes></section>