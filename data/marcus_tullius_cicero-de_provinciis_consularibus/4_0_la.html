<section class="div1 language" lang="la"><header><hgroup><h1>Cicero</h1></hgroup></header><section class="div2"><p class="noindent">

in modum milites populi Romani capti, necati, deserti, dissipati sunt, incuria, fame, morbo, vastitate consumpti,
ut, quod est indignissimum, scelus imperatoris poena exercitus expiatum esse videatur.<a class="footnoteLink" href="#note_LCL447_544_1" id="target_note_LCL447_544_1"><sup>1</sup></a> Atque hanc Macedoniam domitis iam gentibus finitimis barbariaque
compressa pacatam ipsam per se et quietam tenui praesidio atque exigua manu etiam sine imperio per legatos nomine ipso populi Romani tuebamur; quae nunc consulari imperio atque exercitu ita vexata est, vix ut se possit diuturna pace recreare; cum interea quis vestrum hoc non audivit, quis ignorat, Achaeos ingentem pecuniam pendere L. Pisoni quotannis, vectigal ac portorium Dyrrachinorum totum in huius unius quaestum esse conversum, urbem Byzantiorum vobis atque huic imperio fidelissimam hostilem in modum esse vexatam? quo ille, posteaquam nihil exprimere ab egentibus, nihil ulla vi a miseris extorquere
potuit, cohortes in hiberna misit; iis praeposuit,
quos putavit fore diligentissimos satellites
<span class="br"></span><span class="lineNumber">6</span><span class="br"></span>scelerum, ministros cupiditatum suarum. Omitto iuris dictionem in libera civitate contra leges senatus-





</p></section><notes><section class="footnotes"><ul><li class="note" id="note_LCL447_544_1"><a class="footnoteCrossrefLink" href="#target_note_LCL447_544_1" title="Click to highlight in text"><sup class="lineRef">1</sup>in poenam exercitus expetitum <span class="italic">most</span> <span class="sc"><span class="italic">mss.</span></span>: exercitus expetisse videatur <span class="italic">Gulielmus</span>: in patriam exercitumque expiatum esse videatur <span class="italic">Butler-Cary</span>: poena exercitus ex-piatum <span class="italic">suggested by Reid.</span></a></li><script type="text/javascript">document.getElementById('note_LCL447_544_1').style.display = "none";</script></ul></section></notes></section>