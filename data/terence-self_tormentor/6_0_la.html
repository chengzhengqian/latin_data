<section class="div1 language" lang="la"><header><hgroup><h1>Terence</h1></hgroup></header><div class="sp"><p class="lineGroup">
<span class="line"><span class="br"></span><span class="lineNumber">115</span><span class="br"></span>putavit me et aetate et benevolentia</span><span class="linebreak"></span>
<span class="line">plus scire et providere quam se ipsum sibi.</span><span class="linebreak"></span>
<span class="line">in Asiam ad regem militatum abiit, Chreme.</span><span class="linebreak"></span>
</p></div>
<div class="sp inline"><p class="lineGroup">
<span class="line"><span class="speaker">
<span class="sc">chr</span>
</span> quid ais?</span><span class="linebreak"></span>
</p></div>
<div class="sp inline"><p class="lineGroup">
<span class="line indent3"><span class="speaker">
<span class="sc">men</span>
</span> clam me profectus mensis tris abest.</span><span class="linebreak"></span>
</p></div>
<div class="sp inline"><p class="lineGroup">
<span class="line"><span class="speaker">
<span class="sc">chr</span>
</span> ambo accusandi, etsi illud inceptum tamen</span><span class="linebreak"></span>
<span class="line"><span class="br"></span><span class="lineNumber">120</span><span class="br"></span>animist pudentis signum et non instrenui.</span><span class="linebreak"></span>
</p></div>
<div class="sp inline"><p class="lineGroup">
<span class="line"><span class="speaker">
<span class="sc">men</span>
</span> ubi comperi ex iis qui ei fuere conscii,</span><span class="linebreak"></span>
<span class="line">domum revortor maestus atque animo fere</span><span class="linebreak"></span>
<span class="line">perturbato atque incerto prae aegritudine.</span><span class="linebreak"></span>
<span class="line">assido: accurrunt servi, soccos detrahunt.</span><span class="linebreak"></span>
<span class="line"><span class="br"></span><span class="lineNumber">125</span><span class="br"></span>video alios festinare, lectos sternere,</span><span class="linebreak"></span>
<span class="line">cenam apparare. pro se quisque sedulo</span><span class="linebreak"></span>
<span class="line">faciebant quo illam mihi lenirent miseriam.</span><span class="linebreak"></span>
<span class="line">ubi video, haec coepi cogitare: “hem! tot mea</span><span class="linebreak"></span>
<span class="line">solius solliciti sunt causa ut me unum expleant?</span><span class="linebreak"></span>
<span class="line"><span class="br"></span><span class="lineNumber">130</span><span class="br"></span>ancillae tot me vestiant? sumptus domi</span><span class="linebreak"></span>
<span class="line">tantos ego solus faciam? sed gnatum unicum,</span><span class="linebreak"></span>
<span class="line">quem pariter uti his decuit aut etiam amplius,</span><span class="linebreak"></span>
<span class="line">quod illa aetas magis ad haec utenda idoneast,</span><span class="linebreak"></span>
<span class="line">eum ego hinc eieci miserum iniustitia mea.</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>malo quidem me dignum quovis deputem,</span><span class="linebreak"></span>
<span class="line">si id faciam. nam usque dum ille vitam illam colet</span><span class="linebreak"></span>
<span class="line">inopem carens patria ob meas iniurias,</span><span class="linebreak"></span>
<span class="line">interea usque illi de me supplicium dabo,</span><span class="linebreak"></span>
<span class="line">laborans, parcens, quaerens, illi serviens.”</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>ita facio prorsus. nil relinquo in aedibus</span><span class="linebreak"></span>
<span class="line">nec vas nec vestimentum; corrasi omnia.</span><span class="linebreak"></span>
</p></div><notes></notes></section>