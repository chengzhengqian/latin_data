<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">160</span><span class="br"></span>attollunt nimios. quin ipsa Superbia longe</span><span class="linebreak"></span>
<span class="line">discessit, vitium rebus sollemne secundis</span><span class="linebreak"></span>
<span class="line">virtutumque ingrata comes. contingere passim</span><span class="linebreak"></span>
<span class="line">adfarique licet. non inter pocula sermo</span><span class="linebreak"></span>
<span class="line">captatur, pura sed libertate loquendi</span><span class="linebreak"></span>
<span class="line"><span class="br"></span><span class="lineNumber">165</span><span class="br"></span>seria quisque iocis nulla formidine miscet.</span><span class="linebreak"></span>
<span class="line">quem videt Augusti socerum regnique parentem,</span><span class="linebreak"></span>
<span class="line">miratur conviva parem, cum tanta potestas</span><span class="linebreak"></span>
<span class="line">civem lenis agat. te doctus prisca loquentem,</span><span class="linebreak"></span>
<span class="line"><span class="br"></span><span class="lineNumber">169</span><span class="br"></span>te matura senex audit, te fortia miles</span><span class="linebreak"></span>
<span class="line">adspersis salibus, quibus haud Amphiona quisquarn</span><span class="linebreak"></span>
<span class="line">praeferat Aonios meditantem carmine muros</span><span class="linebreak"></span>
<span class="line">nec velit Orpheo migrantes pectine silvas.</span><span class="linebreak"></span>
<span class="line">Hinc amor, hinc veris et non fallacibus omnes</span><span class="linebreak"></span>
<span class="line">pro te solliciti votis; hinc nomen ubique</span><span class="linebreak"></span>
<span class="line"><span class="br"></span><span class="lineNumber">175</span><span class="br"></span>plausibus, auratis celebrant hinc ora figuris.</span><span class="linebreak"></span>
<span class="line">quae non incudes streperent, quae flamma vacaret</span><span class="linebreak"></span>
<span class="line">fabrilis, quantis fluerent fornacibus aera</span><span class="linebreak"></span>
<span class="line">effigies ductura tuas, quis devius esset</span><span class="linebreak"></span>
<span class="line">angulus aut regio quae non pro numine vultus</span><span class="linebreak"></span>
<span class="line"><span class="br"></span><span class="lineNumber">180</span><span class="br"></span>dilectos coleret, talem ni semper honorem</span><span class="linebreak"></span>
<span class="line">respueres? decus hoc rapiat, quem falsa timentum</span><span class="linebreak"></span>
<span class="line">munera decipiunt, qui se diffidit amari.</span><span class="linebreak"></span>
<span class="line">hoc solus sprevisse potest, qui iure meretur.</span><span class="linebreak"></span>
<span class="line">Undique legati properant generique sub ore</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>in tua centenas optant praeconia voces.</span><span class="linebreak"></span>
<span class="line">grates Gallus agit, quod limite tutus inermi</span><span class="linebreak"></span>
<span class="line">et metuens hostile nihil nova culmina totis</span><span class="linebreak"></span>
</p></section><notes></notes></section>