<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">iudicium virtutis erat; per castra, per urbes,</span><span class="linebreak"></span>
<span class="line indent1"><span class="br"></span><span class="lineNumber">75</span><span class="br"></span>per populos animi cunctantis libra cucurrit.</span><span class="linebreak"></span>
<span class="line">tu legeris tantosque viros, quos obtulit orbis,</span><span class="linebreak"></span>
<span class="line">intra consilium vincis sensumque legentis,</span><span class="linebreak"></span>
<span class="line">et gener Augustis olim socer ipse futurus</span><span class="linebreak"></span>
<span class="line">accedis. radiis auri Tyriaque superbit</span><span class="linebreak"></span>
<span class="line indent1"><span class="br"></span><span class="lineNumber">80</span><span class="br"></span>maiestate torus; comitata parentibus exit</span><span class="linebreak"></span>
<span class="line">purpureis virgo. stabat pater inde tropaeis</span><span class="linebreak"></span>
<span class="line">inclitus; inde pium matris regina gerebat</span><span class="linebreak"></span>
<span class="line">obsequium gravibus subnectens flammea gemmis.</span><span class="linebreak"></span>
<span class="line">tunc et Solis equos, tunc exultasse choreis</span><span class="linebreak"></span>
<span class="line indent1"><span class="br"></span><span class="lineNumber">85</span><span class="br"></span>astra ferunt mellisque lacus et flumina lactis</span><span class="linebreak"></span>
<span class="line">erupisse solo, cum floribus aequora vernis</span><span class="linebreak"></span>
<span class="line">Bosphorus indueret roseisque evincta coronis</span><span class="linebreak"></span>
<span class="line">certantes Asiae taedas Europa levaret.</span><span class="linebreak"></span>
<span class="line indent2">Felix arbitrii princeps, qui congrua mundo</span><span class="linebreak"></span>
<span class="line indent1"><span class="br"></span><span class="lineNumber">90</span><span class="br"></span>iudicat et primus censet, quod cernimus omnes.</span><span class="linebreak"></span>
<span class="line">talem quippe virum natis adiunxit et aulae,</span><span class="linebreak"></span>
<span class="line">cui neque luxuries bello nec blanda periclis</span><span class="linebreak"></span>
<span class="line">otia nec lucis fructus pretiosior umquam</span><span class="linebreak"></span>
<span class="line">laude fuit. quis enim Visos in plaustra feroces</span><span class="linebreak"></span>
<span class="line indent1"><span class="br"></span><span class="lineNumber">95</span><span class="br"></span>reppulit aut saeva Promoti caede tumentes</span><span class="linebreak"></span>
<span class="line">Bastarnas una potuit delere ruina?</span><span class="linebreak"></span>
<span class="line">Pallantis iugulum Turno moriente piavit</span><span class="linebreak"></span>
<span class="line">Aeneas, tractusque rotis ultricibus Hector</span><span class="linebreak"></span>
<span class="line">irato vindicta fuit vel quaestus Achilli.</span><span class="linebreak"></span>
<span class="line indent1"><span class="br"></span><span class="lineNumber">100</span><span class="br"></span>tu neque vesano raptas venalia curru</span><span class="linebreak"></span>
<span class="line">funera nec vanam corpus meditaris in unum</span><span class="linebreak"></span>
<span class="line">saevitiam; turmas equitum peditumque catervas</span><span class="linebreak"></span>
</p>
</section><notes></notes></section>