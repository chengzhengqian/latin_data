<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">omnis in hoc uno variis discordia cessit</span><span class="linebreak"></span>
<span class="line">ordinibus; laetatur eques plauditque senator</span><span class="linebreak"></span>
<span class="line"><span class="br"></span><span class="lineNumber">50</span><span class="br"></span>votaque patricio certant plebeia favori.</span><span class="linebreak"></span>
<span class="line">O felix servata vocat quem Roma parentem!</span><span class="linebreak"></span>
<span class="line">o mundi communis amor, cui militat omnis</span><span class="linebreak"></span>
<span class="line">Gallia, quem regum thalamis Hispania nectit,</span><span class="linebreak"></span>
<span class="line">cuius et adventum crebris petiere Quirites</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>vocibus et genero meruit praestante senatus!</span><span class="linebreak"></span>
<span class="line">non sic virginibus flores, non frugibus imbres,</span><span class="linebreak"></span>
<span class="line">prospera non fessis optantur flamina nautis,</span><span class="linebreak"></span>
<span class="line">ut tuus adspectus populo. quae numine tanto</span><span class="linebreak"></span>
<span class="line">litora fatidicas attollunt Delia laurus,</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>venturi quotiens adfulsit Apollinis arcus?</span><span class="linebreak"></span>
<span class="line">quae sic aurifero Pactoli fonte tumescit</span><span class="linebreak"></span>
<span class="line">Lydia, cum domitis adparuit Euhius Indis?</span><span class="linebreak"></span>
<span class="line">nonne vides et plebe vias et tecta latere</span><span class="linebreak"></span>
<span class="line">matribus? his, Stilicho, cunctis inopina reluxit</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>te victore salus! septem circumspice montes,</span><span class="linebreak"></span>
<span class="line">qui solis radios auri fulgore lacessunt,</span><span class="linebreak"></span>
<span class="line">indutosque arcus spoliis aequataque templa</span><span class="linebreak"></span>
<span class="line">nubibus et quidquid tanti struxere triumphi.</span><span class="linebreak"></span>
<span class="line">quantum profueris, quantam servaveris urbem,</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>attonitis metire oculis. haec fabula certe</span><span class="linebreak"></span>
<span class="line">cuncta forent, si Poenus adhuc incumberet Austro.</span><span class="linebreak"></span>
<span class="line">Mos erat in veterum castris, ut tempora quercu</span><span class="linebreak"></span>
<span class="line">velaret, validis fuso qui viribus hoste</span><span class="linebreak"></span>
<span class="line">casurum potuit morti subducere civem.</span><span class="linebreak"></span>
</p></section><notes></notes></section>