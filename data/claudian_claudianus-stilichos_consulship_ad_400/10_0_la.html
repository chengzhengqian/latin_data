<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">Marcomeres Sunnoque docet; quorum alter Etruscum</span><span class="linebreak"></span>
<span class="line">pertulit exilium; cum se promitteret alter</span><span class="linebreak"></span>
<span class="line">exulis ultorem, iacuit mucrone suorum:</span><span class="linebreak"></span>
<span class="line">res avidi concire novas odioque furentes</span><span class="linebreak"></span>
<span class="line indent1"><span class="br"></span><span class="lineNumber">245</span><span class="br"></span>pacis et ingenio scelerumque cupidine fratres.</span><span class="linebreak"></span>
<span class="line indent2">Post domitas Arctos alio prorupit ab axe</span><span class="linebreak"></span>
<span class="line">tempestas et, ne qua tuis intacta tropaeis</span><span class="linebreak"></span>
<span class="line">pars foret, Australis sonuit tuba. moverat omnes</span><span class="linebreak"></span>
<span class="line">Maurorum Gildo populos, quibus inminet Atlas</span><span class="linebreak"></span>
<span class="line indent1"><span class="br"></span><span class="lineNumber">250</span><span class="br"></span>et quos interior nimio plaga sole relegat:</span><span class="linebreak"></span>
<span class="line">quos vagus umectat Cinyps et proximus hortis</span><span class="linebreak"></span>
<span class="line">Hesperidum Triton et Gir notissimus amnis</span><span class="linebreak"></span>
<span class="line">Aethiopum, simili mentitus gurgite Nilum;</span><span class="linebreak"></span>
<span class="line">venerat et parvis redimitus Nuba sagittis</span><span class="linebreak"></span>
<span class="line indent1"><span class="br"></span><span class="lineNumber">255</span><span class="br"></span>et velox Garamas, nec quamvis tristibus Hammon</span><span class="linebreak"></span>
<span class="line">responsis alacrem potuit Nasamona morari.</span><span class="linebreak"></span>
<span class="line">stipantur Numidae campi, stant pulvere Syrtes</span><span class="linebreak"></span>
<span class="line">Gaetulae, Poenus iaculis obtexitur aër.</span><span class="linebreak"></span>
<span class="line">hi virga moderantur equos; his fulva leones</span><span class="linebreak"></span>
<span class="line indent1"><span class="br"></span><span class="lineNumber">260</span><span class="br"></span>velamenta dabant ignotarumque ferarum</span><span class="linebreak"></span>
<span class="line">exuviae, vastis Meroë quas nutrit harenis;</span><span class="linebreak"></span>
<span class="line">serpentum patulos gestant pro casside rictus;</span><span class="linebreak"></span>
<span class="line">pendent vipereae squamosa pelle pharetrae.</span><span class="linebreak"></span>
<span class="line">non sic intremuit Simois, cum montibus Idae</span><span class="linebreak"></span>
<span class="line indent1"><span class="br"></span><span class="lineNumber">265</span><span class="br"></span>nigra coloratus produceret agmina Memnon,</span><span class="linebreak"></span>
<span class="line">non Ganges, cum tela procul vibrantibus Indis</span><span class="linebreak"></span>
<span class="line">inmanis medium vectaret belua Porum.</span><span class="linebreak"></span>
</p>
</section><notes></notes></section>