<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">vestibuli custos vultu longaeva decoro</span><span class="linebreak"></span>
<span class="line">ante fores Natura sedet, cunctisque volantes</span><span class="linebreak"></span>
<span class="line">dependent membris animae. mansura verendus</span><span class="linebreak"></span>
<span class="line">scribit iura senex, numeros qui dividit astris</span><span class="linebreak"></span>
<span class="line"><span class="br"></span><span class="lineNumber">435</span><span class="br"></span>et cursus stabilesque moras, quibus omnia vivunt</span><span class="linebreak"></span>
<span class="line">ac pereunt fixis cum legibus. ille recenset,</span><span class="linebreak"></span>
<span class="line">incertum quid Martis iter certumque Tonantis</span><span class="linebreak"></span>
<span class="line">prospiciat mundo; quid velox semita Lunae</span><span class="linebreak"></span>
<span class="line">pigraque Saturni; quantum Cytherea sereno</span><span class="linebreak"></span>
<span class="line"><span class="br"></span><span class="lineNumber">410</span><span class="br"></span>curriculo Phoebique comes Cyllenius erret.</span><span class="linebreak"></span>
<span class="line">Illius ut magno Sol limine constitit antri,</span><span class="linebreak"></span>
<span class="line">occurrit Natura potens seniorque superbis</span><span class="linebreak"></span>
<span class="line">canitiem inclinat radiis. tum sponte reclusus</span><span class="linebreak"></span>
<span class="line">laxavit postes adamas, penetrale profundum</span><span class="linebreak"></span>
<span class="line"><span class="br"></span><span class="lineNumber">445</span><span class="br"></span>panditur et sedes aevique arcana patescunt.</span><span class="linebreak"></span>
<span class="line">hic habitant vario facies distincta metallo</span><span class="linebreak"></span>
<span class="line">saecula certa locis: illic glomerantur aena,</span><span class="linebreak"></span>
<span class="line">hic ferrata rigent, illic argentea candent.</span><span class="linebreak"></span>
<span class="line">eximia regione domus, contingere terris</span><span class="linebreak"></span>
<span class="line"><span class="br"></span><span class="lineNumber">450</span><span class="br"></span>difficilis, rutili stabat grex aureus anni:</span><span class="linebreak"></span>
<span class="line">quorum praecipuum pretioso corpore Titan</span><span class="linebreak"></span>
<span class="line">signandum Stilichone legit; tunc imperat omnes</span><span class="linebreak"></span>
<span class="line">pone sequi dictisque simul compellat euntes:</span><span class="linebreak"></span>
<span class="line">â€œEn, cui distulimus melioris saecla metalli,</span><span class="linebreak"></span>
<span class="line"><span class="br"></span><span class="lineNumber">455</span><span class="br"></span>consul adest. ite optati mortalibus anni,</span><span class="linebreak"></span>
<span class="line">ducite virtutes; hominum florescite rursus</span><span class="linebreak"></span>
<span class="line">ingeniis hilares Baccho frugumque feraces.</span><span class="linebreak"></span>
<span class="line">non inter geminos Anguis glaciale Triones</span><span class="linebreak"></span>
<span class="line">sibilet, inmodico nec frigore saeviat Ursa.</span><span class="linebreak"></span>
</p></section><notes></notes></section>