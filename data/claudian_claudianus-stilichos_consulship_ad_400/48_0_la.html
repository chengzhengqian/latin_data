<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">300</span><span class="br"></span>hirsutaeque fremunt Cressae tenuesque Lacaenae</span><span class="linebreak"></span>
<span class="line">magnaque taurorum fracturae colla Britannae.</span><span class="linebreak"></span>
<span class="line">Dalmatiae lucos abruptaque brachia Pindi</span><span class="linebreak"></span>
<span class="line">sparsa comam Britomartis agit. tu Gallica cingis</span><span class="linebreak"></span>
<span class="line">lustra, Leontodame, Germanorumque paludes</span><span class="linebreak"></span>
<span class="line"><span class="br"></span><span class="lineNumber">305</span><span class="br"></span>eruis et si quis defensus harundine Rheni</span><span class="linebreak"></span>
<span class="line">vastus aper nimio dentes curvaverat aevo.</span><span class="linebreak"></span>
<span class="line">nubiferas Alpes Appenninique recessus</span><span class="linebreak"></span>
<span class="line">Garganique nives HecaÃ«rge prompta fatigat.</span><span class="linebreak"></span>
<span class="line">speluncas canibus Thero rimatur Hiberas</span><span class="linebreak"></span>
<span class="line"><span class="br"></span><span class="lineNumber">310</span><span class="br"></span>informesque cavis ursos detrudit ab antris,</span><span class="linebreak"></span>
<span class="line">quorum saepe Tagus manantes sanguine rictus</span><span class="linebreak"></span>
<span class="line">non satiavit aquis et quos iam frigore segnes</span><span class="linebreak"></span>
<span class="line">Pyrenaea tegit latebrosis frondibus ilex.</span><span class="linebreak"></span>
<span class="line">Cyrnaeis Siculisque iugis venata virago</span><span class="linebreak"></span>
<span class="line"><span class="br"></span><span class="lineNumber">315</span><span class="br"></span>Nebrophone cervos aliasque in vincula cogit</span><span class="linebreak"></span>
<span class="line">non saevas pecudes, sed luxuriantis harenae</span><span class="linebreak"></span>
<span class="line">delicias, pompam nemorum.</span><span class="linebreak"></span>
<span class="line indent9">Quodcumque tremendum</span><span class="linebreak"></span>
<span class="line">dentibus aut insigne iubis aut nobile cornu</span><span class="linebreak"></span>
<span class="line">aut rigidum saetis, capitur decus omne timorque</span><span class="linebreak"></span>
<span class="line"><span class="br"></span><span class="lineNumber">320</span><span class="br"></span>silvarum. non cauta latent, non mole resistunt</span><span class="linebreak"></span>
<span class="line">fortia, non volucri fugiunt pernicia cursu.</span><span class="linebreak"></span>
<span class="line">haec laqueis innexa gemunt; haec clausa feruntur</span><span class="linebreak"></span>
<span class="line">ilignis domibus. fabri nec tigna polire</span><span class="linebreak"></span>
<span class="line">sufficiunt; rudibus fagis texuntur et ornis</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>frondentes caveae. ratibus pars ibat onustis</span><span class="linebreak"></span>
<span class="line">per freta vel fluvios: exanguis dextera torpet</span><span class="linebreak"></span>
<span class="line">remigis et propriam metuebat navita mercem.</span><span class="linebreak"></span>
<span class="line">per terram pars ducta rotis, longoque morantur</span><span class="linebreak"></span>
</p></section><notes></notes></section>