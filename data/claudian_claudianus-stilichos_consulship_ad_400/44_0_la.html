<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">nesciat, hunc credas populum. si volvere priscos</span><span class="linebreak"></span>
<span class="line">annales libeat: quotiens hic proelia sumpsit</span><span class="linebreak"></span>
<span class="line"><span class="br"></span><span class="lineNumber">185</span><span class="br"></span>pro sociis! quotiens dono concessit amicis</span><span class="linebreak"></span>
<span class="line">regibus Ausonio quaesitas sanguine terras!</span><span class="linebreak"></span>
<span class="line">publica sed numquam tanto se gratia fudit</span><span class="linebreak"></span>
<span class="line">adsensu: quis enim princeps non omnibus egit</span><span class="linebreak"></span>
<span class="line">obsequiis dominum sese patremque vocari,</span><span class="linebreak"></span>
<span class="line"><span class="br"></span><span class="lineNumber">190</span><span class="br"></span>quod tibi continuis resonant convexa diebus?</span><span class="linebreak"></span>
<span class="line">macte novis consul titulis! Mavortia plebes</span><span class="linebreak"></span>
<span class="line">te dominum Bruto non indignante fatetur</span><span class="linebreak"></span>
<span class="line">et, quod adhuc nullo potuit terrore coacta</span><span class="linebreak"></span>
<span class="line">libertas Romana pati, Stilichonis amori</span><span class="linebreak"></span>
<span class="line"><span class="br"></span><span class="lineNumber">195</span><span class="br"></span>detulit. exultant avidi, quocumque decorus</span><span class="linebreak"></span>
<span class="line">conspiciare loco, nomenque ad sidera tollunt</span><span class="linebreak"></span>
<span class="line">nec vaga dilecto satiantur lumina vultu:</span><span class="linebreak"></span>
<span class="line">seu circum trabeis fulgentibus aureus intres,</span><span class="linebreak"></span>
<span class="line">seu celebres ludos, solio seu fultus eburno</span><span class="linebreak"></span>
<span class="line"><span class="br"></span><span class="lineNumber">200</span><span class="br"></span>cingas iure forum, denso seu turbine vulgi</span><span class="linebreak"></span>
<span class="line">circumfusa tuae conscendant rostra secures.</span><span class="linebreak"></span>
<span class="line">Quae vero procerum voces, quam certa fuere</span><span class="linebreak"></span>
<span class="line">gaudia, cum totis exurgens ardua pennis</span><span class="linebreak"></span>
<span class="line">ipsa duci sacras Victoria panderet aedes!</span><span class="linebreak"></span>
<span class="line"><span class="br"></span><span class="lineNumber">205</span><span class="br"></span>o palma viridi gaudens et amica tropaeis</span><span class="linebreak"></span>
<span class="line">custos imperii virgo, quae sola mederis</span><span class="linebreak"></span>
<span class="line">vulneribus nullumque doces sentire laborem,</span><span class="linebreak"></span>
<span class="line">seu tibi Dictaeae placuerunt astra Coronae</span><span class="linebreak"></span>
<span class="line">seu magis aestivo sedes vicina Leoni,</span><span class="linebreak"></span>
<span class="line"><span class="br"></span><span class="lineNumber">210</span><span class="br"></span>seu sceptrum sublime Iovis seu Palladis ambis</span><span class="linebreak"></span>
<span class="line">aegida, seu fessi mulces suspiria Martis,</span><span class="linebreak"></span>
<span class="line">adsis perpetuum Latio votisque senatus</span><span class="linebreak"></span>
<span class="line">adnue, diva, tui. Stilicho tua saepius ornet</span><span class="linebreak"></span>
</p></section><notes></notes></section>