<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">posteritas nec iam doleat defensa vetustas.</span><span class="linebreak"></span>
<span class="line">sic trabeis ultor Stilicho Brutusque repertor.</span><span class="linebreak"></span>
<span class="line">libertas populi primo tunc consule Bruto</span><span class="linebreak"></span>
<span class="line">reddita per fasces; hic fascibus expulit ipsis</span><span class="linebreak"></span>
<span class="line"><span class="br"></span><span class="lineNumber">325</span><span class="br"></span>servitium. instituit sublimem Brutus honorem;</span><span class="linebreak"></span>
<span class="line">adseruit Stilicho. plus est servasse repertum,</span><span class="linebreak"></span>
<span class="line">quam quaesisse novum. quid tardius ore rubenti</span><span class="linebreak"></span>
<span class="line">adnuis et solitus frontem circumfluit ignis?</span><span class="linebreak"></span>
<span class="line">tandem vince tuum, vincis qui cuncta, pudorem.</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>“Hos etiam, quamvis corrumpi munere nullo</span><span class="linebreak"></span>
<span class="line">te certum est, mirare libens ac suscipe cinctus,</span><span class="linebreak"></span>
<span class="line">quos tibi divino mecum Tritonia duxit</span><span class="linebreak"></span>
<span class="line">pectine: tincta simul repetito murice fila</span><span class="linebreak"></span>
<span class="line">contulimus pensis et eodem nevimus auro,</span><span class="linebreak"></span>
<span class="line"><span class="br"></span><span class="lineNumber">335</span><span class="br"></span>aurea quo Lachesis sub te mihi saecula texit.</span><span class="linebreak"></span>
<span class="line">hic ego promissam subolem sperataque mundo</span><span class="linebreak"></span>
<span class="line">pignora praelusi. veram mox ipse probabis</span><span class="linebreak"></span>
<span class="line">me vatem nostraeque fidem venientia telae</span><span class="linebreak"></span>
<span class="line">fata dabunt.”</span><span class="linebreak"></span>
<span class="line indent3">Dixit gremioque rigentia profert</span><span class="linebreak"></span>
<span class="line"><span class="br"></span><span class="lineNumber">340</span><span class="br"></span>dona, graves auro trabeas. insigne Minervam</span><span class="linebreak"></span>
<span class="line">spirat opus. rutilis hic pingitur aula columnis</span><span class="linebreak"></span>
<span class="line">et sacri Mariae partus; Lucina dolores</span><span class="linebreak"></span>
<span class="line">solatur; residet fulgente puerpera lecto;</span><span class="linebreak"></span>
<span class="line">sollicitae iuxta pallescunt gaudia matris.</span><span class="linebreak"></span>
<span class="line"><span class="br"></span><span class="lineNumber">345</span><span class="br"></span>susceptum puerum redimitae tempora Nymphae</span><span class="linebreak"></span>
<span class="line">auri fonte lavant: teneros de stamine risus</span><span class="linebreak"></span>
<span class="line">vagitusque audire putes. iam creverat infans</span><span class="linebreak"></span>
</p></section><notes></notes></section>