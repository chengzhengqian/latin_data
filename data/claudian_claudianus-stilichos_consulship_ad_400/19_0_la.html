<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">45</span><span class="br"></span>utque hostes armis, meritis sic vincit amicos.</span><span class="linebreak"></span>
<span class="line">haec fovet absentes, haec longe sola remotis</span><span class="linebreak"></span>
<span class="line">consulit, haec nullis avidam rumoribus aurem</span><span class="linebreak"></span>
<span class="line">pandit, ut ignarum numquam laesura clientem</span><span class="linebreak"></span>
<span class="line">insidiosa tuos alienent murmura sensus.</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>Nec vivis adnexus amor meminisse sepultos</span><span class="linebreak"></span>
<span class="line">desinit; in prolem transcurrit gratia patrum.</span><span class="linebreak"></span>
<span class="line">hac tu Theodosium, tenuit dum sceptra, colebas,</span><span class="linebreak"></span>
<span class="line">hac etiam post fata colis; nec pignora curas</span><span class="linebreak"></span>
<span class="line">plus tua quam natos, dederat quos ille monendos</span><span class="linebreak"></span>
<span class="line"><span class="br"></span><span class="lineNumber">55</span><span class="br"></span>tutandosque tibi. iustos nimiumque fideles</span><span class="linebreak"></span>
<span class="line">fama putat, qui, cum possint commissa negare,</span><span class="linebreak"></span>
<span class="line">maluerint nullo violati reddere quaestu:</span><span class="linebreak"></span>
<span class="line">at Stilicho non divitias aurique relictum</span><span class="linebreak"></span>
<span class="line">pondus, sed geminos axes tantumque reservat</span><span class="linebreak"></span>
<span class="line"><span class="br"></span><span class="lineNumber">60</span><span class="br"></span>depositum teneris, quantum sol igneus ambit.</span><span class="linebreak"></span>
<span class="line">quid non intrepidus credas, cui regia tuto</span><span class="linebreak"></span>
<span class="line">creditur?</span><span class="linebreak"></span>
<span class="line indent3">Hoc clipeo munitus Honorius altum</span><span class="linebreak"></span>
<span class="line">non gemuit patrem vitaeque et lucis in ipso</span><span class="linebreak"></span>
<span class="line">limine, contemptus numquam, dat iura subactis</span><span class="linebreak"></span>
<span class="line"><span class="br"></span><span class="lineNumber">65</span><span class="br"></span>gentibus et secum sentit crevisse triumphos.</span><span class="linebreak"></span>
<span class="line">quem tu sic placida formas, sic mente severa,</span><span class="linebreak"></span>
<span class="line">ut neque desidiae tradas, dum pronus ad omne</span><span class="linebreak"></span>
<span class="line">quod libet obsequeris, nec contra nixus ovantem</span><span class="linebreak"></span>
<span class="line">confringas animum: secreto consona regno</span><span class="linebreak"></span>
<span class="line"><span class="br"></span><span class="lineNumber">70</span><span class="br"></span>ceu iuvenem doceas, moles quid publica poscat:</span><span class="linebreak"></span>
<span class="line">ceu sanctum venerere senem patriisque gubernes</span><span class="linebreak"></span>
<span class="line">imperium monitis; dominum summissus adores;</span><span class="linebreak"></span>
<span class="line">obsequiis moderere ducem, pietate parentem.</span><span class="linebreak"></span>
</p></section><notes></notes></section>