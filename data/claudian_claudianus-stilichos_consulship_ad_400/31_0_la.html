<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line"><span class="br"></span><span class="lineNumber">375</span><span class="br"></span>velati galeas lauro, propiusque iugales</span><span class="linebreak"></span>
<span class="line">formido ingentem vibrat succincta securim.</span><span class="linebreak"></span>
<span class="line">Vidit ut optato se consule Roma potitam:</span><span class="linebreak"></span>
<span class="line">‘nunc” ait “Elysii lucos inrumpere campi,</span><span class="linebreak"></span>
<span class="line">nunc libet, ut tanti Curiis miracula voti</span><span class="linebreak"></span>
<span class="line"><span class="br"></span><span class="lineNumber">380</span><span class="br"></span>Fabriciisque feram, famae qui vulnere nuper</span><span class="linebreak"></span>
<span class="line">calcatam flevere togam: iam prata choreis</span><span class="linebreak"></span>
<span class="line">pulsent nec rigidos pudeat lusisse Catones.</span><span class="linebreak"></span>
<span class="line">audiat hoc senior Brutus Poenisque tremendi</span><span class="linebreak"></span>
<span class="line">Scipiadae, geminis tandem quod libera damnis</span><span class="linebreak"></span>
<span class="line"><span class="br"></span><span class="lineNumber">385</span><span class="br"></span>unius auxilio fasces Libyamque recepi.</span><span class="linebreak"></span>
<span class="line">quod superest unum precibus, fortissime consul,</span><span class="linebreak"></span>
<span class="line">adde meis, urbique tuum largire parumper,</span><span class="linebreak"></span>
<span class="line">quem rogat, adventum, quam tu belloque fameque</span><span class="linebreak"></span>
<span class="line">depulsa terris iterum regnare dedisti.</span><span class="linebreak"></span>
<span class="line"><span class="br"></span><span class="lineNumber">390</span><span class="br"></span>splendida suscipiant alium te rostra Camillum,</span><span class="linebreak"></span>
<span class="line">ultorem videant servatoremque Quirites</span><span class="linebreak"></span>
<span class="line">et populus quem ductor ames: quibus Africa per te</span><span class="linebreak"></span>
<span class="line">nec prius auditas Rhodanus iam donat aristas,</span><span class="linebreak"></span>
<span class="line">ut mihi vel Massyla Ceres vel Gallica prosit</span><span class="linebreak"></span>
<span class="line"><span class="br"></span><span class="lineNumber">395</span><span class="br"></span>fertilitas messesque vehat nunc umidus Auster,</span><span class="linebreak"></span>
<span class="line">nunc Aquilo, cunctis ditescant horrea ventis.</span><span class="linebreak"></span>
<span class="line">“Quae tunc Flaminiam stipabunt milia vulgi!</span><span class="linebreak"></span>
<span class="line">fallax o quotiens pulvis deludet amorem</span><span class="linebreak"></span>
<span class="line">suspensum, veniens omni dum crederis hora!</span><span class="linebreak"></span>
<span class="line"><span class="br"></span><span class="lineNumber">400</span><span class="br"></span>spectabunt cupidae matres, spargentur et omnes</span><span class="linebreak"></span>
<span class="line">flore viae, superet cum Pincia culmina consul</span><span class="linebreak"></span>
</p></section><notes></notes></section>