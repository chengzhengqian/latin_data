<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">membrorumque modus, qualem nee carmina fingunt</span><span class="linebreak"></span>
<span class="line">semideis. quacumque alte gradereris in urbe,</span><span class="linebreak"></span>
<span class="line">cedentes spatiis adsurgentesque videbas</span><span class="linebreak"></span>
<span class="line">quamvis miles adhuc. taciti suffragia vulgi</span><span class="linebreak"></span>
<span class="line indent1"><span class="br"></span><span class="lineNumber">50</span><span class="br"></span>iam tibi detulerant, quidquid mox debuit aula.</span><span class="linebreak"></span>
<span class="line indent2">Vix primaevus eras, pacis cum mitteris auctor</span><span class="linebreak"></span>
<span class="line">Assyriae; tanta foedus cum gente ferire</span><span class="linebreak"></span>
<span class="line">commissum iuveni. Tigrim transgressus et altum</span><span class="linebreak"></span>
<span class="line">Euphraten Babylona petis. stupuere severi</span><span class="linebreak"></span>
<span class="line indent1"><span class="br"></span><span class="lineNumber">55</span><span class="br"></span>Parthorum proceres, et plebs pharetrata videndi</span><span class="linebreak"></span>
<span class="line">flagravit studio, defixaeque hospite pulchro</span><span class="linebreak"></span>
<span class="line">Persides arcanum suspiravere calorem.</span><span class="linebreak"></span>
<span class="line">turis odoratae cumulis et messe Sabaea</span><span class="linebreak"></span>
<span class="line">pacem conciliant arae; penetralibus ignem</span><span class="linebreak"></span>
<span class="line indent1"><span class="br"></span><span class="lineNumber">60</span><span class="br"></span>sacratum rapuere adytis rituque iuvencos</span><span class="linebreak"></span>
<span class="line">Chaldaeo stravere magi. rex ipse micantem</span><span class="linebreak"></span>
<span class="line">inclinat dextra pateram secretaque Beli</span><span class="linebreak"></span>
<span class="line">et vaga testatur volventem sidera Mithram.</span><span class="linebreak"></span>
<span class="line">si quando sociis tecum venatibus ibant,</span><span class="linebreak"></span>
<span class="line indent1"><span class="br"></span><span class="lineNumber">65</span><span class="br"></span>quis Stilichone prior ferro penetrare leones</span><span class="linebreak"></span>
<span class="line">comminus aut longe virgatas figere tigres?</span><span class="linebreak"></span>
<span class="line">flectenti faciles cessit tibi Medus habenas;</span><span class="linebreak"></span>
<span class="line">torquebas refugum Parthis mirantibus arcum.</span><span class="linebreak"></span>
<span class="line indent2">Nubilis interea maturae virginis aetas</span><span class="linebreak"></span>
<span class="line indent1"><span class="br"></span><span class="lineNumber">70</span><span class="br"></span>urgebat patrias suspenso principe curas,</span><span class="linebreak"></span>
<span class="line">quem simul imperioque ducem nataeque maritum</span><span class="linebreak"></span>
<span class="line">prospiceret; dubius toto quaerebat ab axe</span><span class="linebreak"></span>
<span class="line">dignum coniugio generum thalamisque Serenae.</span><span class="linebreak"></span>
</p>
</section><notes></notes></section>