<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">armifer et viridi floreret milite sulcus.</span><span class="linebreak"></span>
<span class="line indent1"><span class="br"></span><span class="lineNumber">325</span><span class="br"></span>hoc quoque non parva fas est cum laude relinqui,</span><span class="linebreak"></span>
<span class="line">quod non ante fretis exercitus adstitit ultor,</span><span class="linebreak"></span>
<span class="line">ordine quam prisco censeret bella senatus.</span><span class="linebreak"></span>
<span class="line">neglectum Stilicho per tot iam saecula morem</span><span class="linebreak"></span>
<span class="line">rettulit, ut ducibus mandarent proelia patres</span><span class="linebreak"></span>
<span class="line indent1"><span class="br"></span><span class="lineNumber">330</span><span class="br"></span>decretoque togae felix legionibus iret</span><span class="linebreak"></span>
<span class="line">tessera. Romuleas leges rediisse fatemur,</span><span class="linebreak"></span>
<span class="line">cum procerum iussis famulantia cernimus arma.</span><span class="linebreak"></span>
<span class="line indent2">Tyrrhenum poteras cunctis transmittere signis</span><span class="linebreak"></span>
<span class="line">et ratibus Syrtes, Libyam complere maniplis;</span><span class="linebreak"></span>
<span class="line indent1"><span class="br"></span><span class="lineNumber">335</span><span class="br"></span>consilio stetit ira minor, ne territus ille</span><span class="linebreak"></span>
<span class="line">te duce suspecto Martis graviore paratu</span><span class="linebreak"></span>
<span class="line">aut in harenosos aestus zonamque rubentem</span><span class="linebreak"></span>
<span class="line">tenderet aut solis fugiens transiret in ortus</span><span class="linebreak"></span>
<span class="line">missurusve sibi certae solacia mortis</span><span class="linebreak"></span>
<span class="line indent1"><span class="br"></span><span class="lineNumber">340</span><span class="br"></span>oppida dirueret flammis. res mira relatu:</span><span class="linebreak"></span>
<span class="line">ne timeare times et, quem vindicta manebat,</span><span class="linebreak"></span>
<span class="line">desperare vetas. quantum fiducia nobis</span><span class="linebreak"></span>
<span class="line">profuit! hostilis salvae Carthaginis arces;</span><span class="linebreak"></span>
<span class="line">inlaesis Tyrii gaudent cultoribus agri,</span><span class="linebreak"></span>
<span class="line indent1"><span class="br"></span><span class="lineNumber">345</span><span class="br"></span>quos potuit vastare fuga. spe captus inani</span><span class="linebreak"></span>
<span class="line">nec se subripuit poenae nostrisque pepercit:</span><span class="linebreak"></span>
<span class="line">demens, qui numero tantum, non robore mensus</span><span class="linebreak"></span>
<span class="line">Romanos rapidis ibat ceu protinus omnes</span><span class="linebreak"></span>
<span class="line">calcaturus equis et, quod iactare solebat,</span><span class="linebreak"></span>
<span class="line indent1"><span class="br"></span><span class="lineNumber">350</span><span class="br"></span>solibus effetos mersurus pulvere Gallos.</span><span class="linebreak"></span>
</p></section><notes></notes></section>