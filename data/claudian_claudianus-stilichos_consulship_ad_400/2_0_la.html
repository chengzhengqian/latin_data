<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line indent1"><span class="br"></span><span class="lineNumber">20</span><span class="br"></span>tuta quod imbellem miratur Gallia Rhenum,</span><span class="linebreak"></span>
<span class="line">aut gelidam Thracen decertatosque labores</span><span class="linebreak"></span>
<span class="line">Hebro teste canam? magnum mihi panditur aequor,</span><span class="linebreak"></span>
<span class="line">ipsaque Pierios lassant proclivia currus</span><span class="linebreak"></span>
<span class="line">laudibus innumeris.</span><span class="linebreak"></span>
<span class="line indent5">Etenim mortalibus ex quo</span><span class="linebreak"></span>
<span class="line indent1"><span class="br"></span><span class="lineNumber">25</span><span class="br"></span>tellus coepta coli, numquam sincera bonorum</span><span class="linebreak"></span>
<span class="line">sors ulli concessa viro. quem vultus honestat,</span><span class="linebreak"></span>
<span class="line">dedecorant mores; animus quem pulchrior ornat,</span><span class="linebreak"></span>
<span class="line">corpus destituit. bellis insignior ille,</span><span class="linebreak"></span>
<span class="line">sed pacem foedat vitiis. hic publica felix,</span><span class="linebreak"></span>
<span class="line indent1"><span class="br"></span><span class="lineNumber">30</span><span class="br"></span>sed privata minus. partitum; singula quemque</span><span class="linebreak"></span>
<span class="line">nobilitant: hunc forma decens, hunc robur in armis,</span><span class="linebreak"></span>
<span class="line">hunc rigor, hunc pietas, illum sollertia iuris,</span><span class="linebreak"></span>
<span class="line">hunc suboles castique tori. sparguntur in omnes,</span><span class="linebreak"></span>
<span class="line">in te mixta fluunt; et quae divisa beatos</span><span class="linebreak"></span>
<span class="line indent1"><span class="br"></span><span class="lineNumber">35</span><span class="br"></span>efficiunt, collecta tenes.</span><span class="linebreak"></span>
<span class="line indent5">Ne facta revolvam</span><span class="linebreak"></span>
<span class="line">militiamque patris, cuius producere famam,</span><span class="linebreak"></span>
<span class="line">si nihil egisset clarum nec fida Valenti</span><span class="linebreak"></span>
<span class="line">dextera duxisset rutilantes crinibus alas,</span><span class="linebreak"></span>
<span class="line">sufficeret natus Stilicho: mens ardua semper</span><span class="linebreak"></span>
<span class="line indent1"><span class="br"></span><span class="lineNumber">40</span><span class="br"></span>a puero, tenerisque etiam fulgebat in annis</span><span class="linebreak"></span>
<span class="line">fortunae maioris honos. erectus et acer</span><span class="linebreak"></span>
<span class="line">nil breve moliri, nullis haerere potentum</span><span class="linebreak"></span>
<span class="line">liminibus fatisque loqui iam digna futuris.</span><span class="linebreak"></span>
<span class="line">iam tum conspicuus, iam tum venerabilis ibas</span><span class="linebreak"></span>
<span class="line indent1"><span class="br"></span><span class="lineNumber">45</span><span class="br"></span>spondebatque ducem celsi nitor igneus oris</span><span class="linebreak"></span>
</p>
</section><notes></notes></section>