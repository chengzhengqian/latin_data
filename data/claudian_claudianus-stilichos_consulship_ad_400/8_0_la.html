<section class="div1 language" lang="la"><header><hgroup><h1>Claudian</h1></hgroup></header><section class="div2">
<p class="lineGroup">
<span class="line">haesit et Alpheus Geticis angustus acervis</span><span class="linebreak"></span>
<span class="line">tardior ad Siculos etiamnunc pergit amores.</span><span class="linebreak"></span>
<span class="line indent2">Miramur rapidis hostem succumbere bellis,</span><span class="linebreak"></span>
<span class="line">cum solo terrore ruant? non classica Francis</span><span class="linebreak"></span>
<span class="line indent1"><span class="br"></span><span class="lineNumber">190</span><span class="br"></span>intulimus: iacuere tamen. non Marte Suebos</span><span class="linebreak"></span>
<span class="line">contudimus, quis iura damus. quis credere possit?</span><span class="linebreak"></span>
<span class="line">ante tubam nobis audax Germania servit.</span><span class="linebreak"></span>
<span class="line">cedant, Druse, tui, cedant, Traiane, labores:</span><span class="linebreak"></span>
<span class="line">vestra manus dubio quidquid discrimine gessit,</span><span class="linebreak"></span>
<span class="line indent1"><span class="br"></span><span class="lineNumber">195</span><span class="br"></span>transcurrens egit Stilicho totidemque diebus</span><span class="linebreak"></span>
<span class="line">edomuit Rhenum, quot vos potuistis in annis;</span><span class="linebreak"></span>
<span class="line">quem ferro, adloquiis; quem vos cum milite, solus.</span><span class="linebreak"></span>
<span class="line">impiger a primo descendens fluminis ortu</span><span class="linebreak"></span>
<span class="line">ad bifidos tractus et iuncta paludibus ora</span><span class="linebreak"></span>
<span class="line indent1"><span class="br"></span><span class="lineNumber">200</span><span class="br"></span>fulmineum perstrinxit iter; ducis impetus undas</span><span class="linebreak"></span>
<span class="line">vincebat celeres, et pax a fonte profecta</span><span class="linebreak"></span>
<span class="line">cum Rheni crescebat aquis. ingentia quondam</span><span class="linebreak"></span>
<span class="line">nomina, crinigero flaventes vertice reges,</span><span class="linebreak"></span>
<span class="line">qui nec principibus donis precibusque vocati</span><span class="linebreak"></span>
<span class="line indent1"><span class="br"></span><span class="lineNumber">205</span><span class="br"></span>paruerant, iussi properant segnique verentur</span><span class="linebreak"></span>
<span class="line">offendisse mora; transvecti lintribus amnem</span><span class="linebreak"></span>
<span class="line">occursant ubicumque velit. nec fama fefellit</span><span class="linebreak"></span>
<span class="line">iustitiae: videre pium, videre fidelem.</span><span class="linebreak"></span>
<span class="line">quem veniens timuit, rediens Germanus amavit.</span><span class="linebreak"></span>
<span class="line indent1"><span class="br"></span><span class="lineNumber">210</span><span class="br"></span>illi terribiles, quibus otia vendere semper</span><span class="linebreak"></span>
<span class="line">mos erat et foeda requiem mercede pacisci,</span><span class="linebreak"></span>
<span class="line">natis obsidibus pacem tam supplice vultu</span><span class="linebreak"></span>
</p>
</section><notes></notes></section>