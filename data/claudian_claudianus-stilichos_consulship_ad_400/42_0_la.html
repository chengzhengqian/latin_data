<section class="div1 language" lang="la"><header><hgroup><h1>Claudian</h1></hgroup></header><section class="div2"><p class="lineGroup">
<span class="line">non oblita sui servilibus exulat arvis,</span><span class="linebreak"></span>
<span class="line">in proprium sed ducta larem victricia reddit</span><span class="linebreak"></span>
<span class="line">fata solo fruiturque iterum, quibus haeserat olim,</span><span class="linebreak"></span>
<span class="line">auspiciis capitique errantia membra reponit.</span><span class="linebreak"></span>
<span class="line indent1"><span class="br"></span><span class="lineNumber">130</span><span class="br"></span>Proxime dis consul, tantae qui prospicis urbi,</span><span class="linebreak"></span>
<span class="line">qua nihil in terris complectitur altius aether,</span><span class="linebreak"></span>
<span class="line">cuius nec spatium visus nec corda decorem</span><span class="linebreak"></span>
<span class="line">nec laudem vox ulla capit; quae luce metalli</span><span class="linebreak"></span>
<span class="line">aemula vicinis fastigia conserit astris;</span><span class="linebreak"></span>
<span class="line"><span class="br"></span><span class="lineNumber">135</span><span class="br"></span>quae septem scopulis zonas imitatur Olympi;</span><span class="linebreak"></span>
<span class="line">armorum legumque parens quae fundit in omnes</span><span class="linebreak"></span>
<span class="line">imperium primique dedit cunabula iuris.</span><span class="linebreak"></span>
<span class="line">haec est exiguis quae finibus orta tetendit</span><span class="linebreak"></span>
<span class="line">in geminos axes parvaque a sede profecta</span><span class="linebreak"></span>
<span class="line"><span class="br"></span><span class="lineNumber">140</span><span class="br"></span>dispersit cum sole manus. haec obvia fatis</span><span class="linebreak"></span>
<span class="line">innumeras uno gereret cum tempore pugnas,</span><span class="linebreak"></span>
<span class="line">Hispanas caperet, Siculas obsideret urbes</span><span class="linebreak"></span>
<span class="line">et Gallum terris prosterneret, aequore Poenum,</span><span class="linebreak"></span>
<span class="line">numquam succubuit damnis et territa nullo</span><span class="linebreak"></span>
<span class="line"><span class="br"></span><span class="lineNumber">145</span><span class="br"></span>vulnere post Cannas maior Trebiamque fremebat</span><span class="linebreak"></span>
<span class="line">et, cum iam premerent flammae murumque feriret</span><span class="linebreak"></span>
<span class="line">hostis, in extremos aciem mittebat Hiberos</span><span class="linebreak"></span>
<span class="line">nec stetit Oceano remisque ingressa profundum</span><span class="linebreak"></span>
<span class="line">vincendos alio quaesivit in orbe Britannos.</span><span class="linebreak"></span>
<span class="line"><span class="br"></span><span class="lineNumber">150</span><span class="br"></span>haec est in gremium victos quae sola recepit</span><span class="linebreak"></span>
<span class="line">humanumque genus communi nomine fovit</span><span class="linebreak"></span>
<span class="line">matris, non dominae ritu, civesque vocavit</span><span class="linebreak"></span>
<span class="line">quos domuit nexuque pio longinqua revinxit.</span><span class="linebreak"></span>
</p></section><notes></notes></section>