<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

fuerit me, non potest meus esse discipulus,’ multoque ante per prophetam Spiritus Sanctus: ‘Propter te mortificamur tota die, aestimati sumus ut oves occisionis’ et post multas aetates illa sententia: ‘Memento semper diem mortis et numquam peccabis,’ disertissimique praeceptum satirici:</p>
<blockquote><p><span class="line">‘Vive memor leti, fugit hora, hoc, quod loquor, inde est.’</span><span class="linebreak"></span></p></blockquote>
<p class="noindent">Sic ergo—ut dicere coeperamus—aetatem duxit et vixit, ut semper se crederet esse morituram. Sic induta est vestibus, ut meminisset sepulchri, offerens hostiam rationabilem, vivam, placentem Deo.</p>
<p>7. Denique, cum et me Romam cum sanctis pontificibus Paulino et Epiphanio ecclesiastica traxisset necessitas—quorum alter Antiochenam Syriae, alter Salaminiam Cypri rexit ecclesiam—et verecunde nobiliarum feminarum oculos declinarem, ita egit secundum apostolum ‘inportune, oportune,’ ut pudorem meum sua superaret industria. Et quia alicuius tunc nominis aestimabar super studio scripturarum, numquam convenit, quin de scripturis aliquid interrogaret nec statim adquiesceret, sed moveret e contrario quaestiones, non ut contenderet, sed ut quaerendo disceret earum solutiones, quas opponi posse intellegebat. Quid in illa virtutum, quid ingenii, quid sanctitatis, quid puritatis invenerim, vereor dicere, ne fidem credulitatis excedam








</p></section><notes></notes></section>