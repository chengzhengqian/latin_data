<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

suffocatur: meum semen centena fruge fecundum est.</p>
<p>‘Non omnes capiunt verbum Dei, sed hi quibus datum est.’ Alium eunuchum necessitas faciat, me voluntas. ‘Tempus et amplexandi et tempus abstinendi manus a conplexu; tempus mittendi lapides et tempus colligendi.’ Postquam de duritia nationum generati sunt filii Abraham, coeperunt sancti lapides volvi super terram. Pertranseunt quippe mundi istius turbines et in curru Dei rotarum celeritate volvuntur. Consuant tunicas, qui inconsutam
desursum tunicam perdiderunt, quos vagitus delectat infantum in ipso lucis exordio fletu lugente, quod nati sunt. Eva in paradiso virgo fuit: post pellicias tunicas initium nuptiarum. Tua regio paradisus. Serva quod nata es, et dic: ‘Revertere, anima mea, in requiem tuam.’</p>
<p>Et ut scias virginitatem esse naturae, nuptias post delictum: virgo nascitur caro de nuptiis in fructu reddens, quod in radice perdiderat. ‘Exiet virga de radice Iesse et flos de radice ascendet.’ Virga mater est domini, simplex, pura, sinceris nullo extrinsecus germine cohaerente et ad similitudinem Dei unione fecunda. Virgae flos Christus est dicens: ‘Ego flos campi et lilium convallium.’ Qui et in alio loco lapis praedicatur de monte sine manibus significante propheta virginem nasciturum de virgine. Manus








</p></section><notes></notes></section>