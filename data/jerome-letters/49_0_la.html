<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

et conclusam vulvam in ecclesiae figuram Rachel pulchra conqueritur.</p>
<p>Paulatim vero increscente segete messor inmissus est. Virgo Helias, Helisaeus virgo, virgines multi filii prophetarum. Hieremiae dicitur: ‘Et tu ne accipias uxorem.’ Sanctificatus in utero captivitate propinquante uxorem prohibetur accipere. Aliis verbis id ipsud apostolus loquitur: ‘Existimo ergo hoc bonum esse propter instantem necessitatem, quoniam bonum est homini sic esse.’ Quae est ista necessitas, quae aufert gaudia nuptiarum? ‘Tempus breviatum est; reliquum est, ut et qui habent uxores sic sint, quasi non habentes.’ In proximo est Nabuchodonosor. Promovit se leo de cubili suo. Quo mihi superbissimo regi servitura coniugia? Quo parvulos, quos propheta conploret dicens: ‘Adhaesit lingua lactantis ad faucem ipsius in siti. Parvuli postulaverunt panem, et, qui frangeret eis, non erat’? Inveniebatur ergo, ut diximus, in viris tantum hoc continentiae bonum et in doloribus iugiter Eva pariebat. Postquam vero virgo concepit in utero et peperit nobis puerum,‘cuius principatus in umero eius,’ Deum fortem, patrem futuri saeculi, soluta maledictio est. Mors per Evam, vita per Mariam. Ideoque et ditius virginitatis donum fluxit in feminas, quia coepit a femina. Statim ut Filius Dei ingressus





</p></section><notes></notes></section>