<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

quod nullus sit, etiam in domo, tutus aspectus. Quapropter ad Deum paenitens loquitur: ‘Tibi soli peccavi et malum coram te feci.’ Rex enim alium non timebat. Salomon, per quem se cecinit ipsa sapientia, qui disputavit ‘a cedro Libani usque ad hysopum, quae exit per parietem,’ recessit a domino, quia amator mulierum fuit. Et ne aliquis etiam de sanguinis sibi propinquitate confideret, in inlicitum Thamar sororis Amnon frater exarsit incendium.</p>
<p>13. Piget dicere, quot cotidie virgines ruant, quantas de suo gremio mater perdat ecclesia, supra quot sidera superbus inimicus ponat thronum suum, quot petras excavet et habitet coluber in foraminibus earum. Videas plerasque viduas ante quam nuptas infelicem conscientiam mentita tantum veste pro-tegere, quas nisi tumor uteri et infantum prodiderit vagitus, erecta cervice et ludentibus pedibusincedunt. Aliae vero sterilitatem praebebunt et necdum sati hominis homicidium faciunt. Nonnullae, cum se senserint concepisse de scelere, aborti venena meditantur et frequenter etiam ipsae commortuae trium criminum reae ad inferos perducuntur, homicidae sui, Christi adulterae, necdum nati filii parricidae. Istae sunt, quae solent dicere: ‘Omnia munda mundis. Sufficit mihi conscientia mea. Cor mundum desiderat Deus. Cur me abstineam a cibis, quos Deus creavit ad utendum? ‘Et si quando




</p></section><notes></notes></section>