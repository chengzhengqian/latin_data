<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

scientiam.’ Imitare potius—crebro enim id repetam—sanctam matrem tuam, cuius ego quotiens recordor, venit in mentem ardor eius in Christum, pallor ex ieiuniis, elemosyna in pauperes, obsequium in servos Dei, humilitas et cordis et vestium atque in cunctis sermo moderatus. Pater tuus, quem ego honoris causa nomino—non quia consularis et patricius, sed quia Christianus est—inpleat nomen suum et laetetur filiam Christo se genuisse, non saeculo; quin potius doleat, quod et virginitatem frustra amiseris et fructus perdideris nuptiarum. Ubi est maritus, quem tibi dedit? Etiamsi amabilis, etiamsi bonus fuisset, mors finisset omnia et copulam carnis solvisset interitus. Arripe, quaeso, occasionem et fac de necessitate virtutem. Non quaeruntur in Christianis initia, sed finis: Paulus male coepit, sed bene finivit; Iudae laudantur exordia, sed finis proditione damnatur. Lege Ezechiel: ‘Iustitia iusti non liberabit eum, in quacumque die peccaverit, et inpietas inpii non nocebit ei, in quacumque die conversus fuerit ab inpietate sua.’ Ista est scala Iacob, per quam angeli conscendunt et descendunt, cui dominus innititur lapsis<a class="footnoteLink" href="#note_LCL262_238_1" id="target_note_LCL262_238_1"><sup>1</sup></a> porrigens manum et fessos ascendentium gressus sui contemplatione sustentans. Sed, sicut non vult mortem peccatoris,




</p></section><notes><section class="footnotes"><ul><li class="note" id="note_LCL262_238_1"><a class="footnoteCrossrefLink" href="#target_note_LCL262_238_1" title="Click to highlight in text"><sup class="lineRef">1</sup>lassis: <span class="italic">Hilberg.</span></a></li><script type="text/javascript">document.getElementById('note_LCL262_238_1').style.display = "none";</script></ul></section></notes></section>