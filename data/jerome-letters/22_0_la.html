<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

defero. Nec possum obtendere paupertatem, cum in evangelio anum videam duo, quae sola sibi supererant,
aera mittentem. Mihi ante presbyterum sedere non licet; illi, si peccavero, licet tradere me Satanae in interitum carnis, ut spiritus salvus fiat.</p>
<p>Et in veteri quidem lege, quicumque sacerdotibus non obtemperasset, aut extra castra positus lapidabatur
a populo aut gladio cervice subiecta contemptum
expiabat cruore. Nunc vero inoboediens
spiritali mucrone truncatur aut eiectus de ecclesia rabido daemonum ore discerpitur. Quod si te quoque ad eundem ordinem pia fratrum blandimenta
sollicitant, gaudebo de ascensu, timebo de lapsu. ‘Qui episcopatum desiderat, bonum opus desiderat.’ Scimus ista, sed iunge, quod sequitur: ‘Oportet autem huiusmodi inreprehensibilem esse, unius uxoris virum, sobrium, pudicum, prudentem, ornatum, hospitalem, docibilem, non vinolentum, non percussorem, sed modestum.’ Et ceteris de eo, quae sequuntur, explicitis non minore in tertio gradu adhibuit
diligentiam dicens: ‘Diaconos similiter pudicos, non bilingues, non multo vino deditos, non turpilucros,
habentes mysterium fidei in conscientia pura. Et hi autem probentur primum et sic ministrent nullum crimen habentes.’ Vae illi homini, qui vestem non habens nuptialem ingreditur ad cenam! Nihil superest, nisi ut statim audiat: ‘Amice, quomodo



</p></section><notes></notes></section>