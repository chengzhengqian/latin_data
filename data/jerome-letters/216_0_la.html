<section class="div1 language" lang="la"><header><hgroup><h1>Jerome</h1></hgroup></header><section class="div2">
<blockquote><p><span class="line">‘Prima leo, postrema draco, media ipsa chimaera.’</span><span class="linebreak"></span></p></blockquote>
<p>19. Numquam ergo tales videas nec huiusce modi hominibus adpliceris, ne declines cor tuum in verba malitiae et audias: ‘Sedens adversus fratrem tuum detrahebas et adversus filium matris tuae ponebas scandalum,’ et iterum: ‘Filii hominum dentes eorum arma et sagittae,’ et alibi: ‘Molliti sunt sermones eius super oleum et ipsi sunt iacula,’ et apertius in Ecclesiaste: ‘Si mordeat serpens in silentio, sic, qui fratri suo occulte detrahit.’ Sed dicis: ‘Ipse non detraho, aliis loquentibus facere quid possum?’ ‘Ad excusandas excusationes in peccatis’ ista praetendimus. Christus arte non luditur. Nequaquam mea, sed apostoli sententia est: ‘Nolite errare; Deus non inridetur.’ Ille in corde, nos videmus in facie. Salomon loquitur in Proverbiis: ‘Ventus aquilo dissipat nubes et vultus tristis linguas detrahentium.’ Sicut enim sagitta, si mittatur contra duram materiam, nonnumquam in mittentem revertitur et vulnerat vulnerantem illudque conpletur: ‘Facti sunt mihi in arcum pravum,’ et alibi:’ Qui mittit in altum lapidem, recidet in caput eius,’ ita detractor. cum tristem faciem viderit audientis, immo ne audientis quidem, sed obturantis aures suas, ne audiat iudicium sanguinis, ilico conticescit, pallet vultus, haerent labia, saliva siccatur. Unde idem vir













</p></section><notes></notes></section>