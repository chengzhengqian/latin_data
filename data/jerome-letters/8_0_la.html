<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

avibus ferisque lanianda membra discerpe; septies percussa debet aliquid morte plus perpeti.’</p>
<p>14. Tali invidia carnifice confuso clam domi mulier focilatur et, ne forte creber ad ecclesiam medici commeatus suspicionis panderet viam, cum quibusdam virginibus ad secretiorem villulam secto crine transmittitur. Ibi paulatim virili habitu veste mutata in cicatricem vulnus obducitur. Et—‘O vere ius summum summa malitia!’—post tanta miracula adhuc saeviunt leges.</p>
<p>15. En quo me gestorum ordo protraxit! Iam enim ad Evagrii nostri nomen advenimus. Cuius ego pro Christo laborem si arbitrer a me dici posse, non sapiam, si penitus tacere velim, voce in gaudium erumpente non possim. Quis enim valeat digno canere praeconio Auxentium Mediolanii incubantem huius excubiis sepultum paene ante quam mortuum, Romanum episcopum iam paene factionis laqueis inretitum et vicisse adversarios et non nocuisse superatis?</p>
<blockquote><p>
<span class="line">‘Verum haec ipse equidem spatiis exclusus iniquis</span><span class="linebreak"></span>
<span class="line">Praetereo atque aliis post me memoranda relinquo.’</span><span class="linebreak"></span></p></blockquote>
</section><notes></notes></section>