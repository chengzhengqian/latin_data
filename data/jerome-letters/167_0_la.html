<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

Quod Publius semel fecit in insula Melita erga unum apostolum et—ne contradictioni locum tribuam—in una nave, hoc isti et frequenter faciunt et in plures. Nec solum inopum necessitas sustentatur, sed prona in omnes munificentia aliquid et habentibus providet. Xenodochium in portu Romano situm totus pariter mundus audivit. Sub una aestate didicit Britania, quod Aegyptus et Parthus agnoverant vere.</p>
<p>11. Quod scriptum est: ‘Timentibus dominum omnia cooperantur in bonum,’ in obitu tantae feminae vidimus conprobatum. Quodam praesagio futurorum ad multos scripserat monachos, ut venirent et gravi onore laborantem absolverent faceretque sibi de iniquo mammona amicos, qui eam reciperent in aeterna tabernacula. Venerunt, amici facti sunt: dormivit illa—quod voluit—et deposita tandem sarcina levior volavit ad caelos. Quantum haberet viventis Fabiolae Roma miraculum, in mortua demonstravit. Necdum spiritum exalaverat necdum debitam Christo reddiderat animam,</p>
<blockquote><p><span class="line">‘Et iam fama volans, tanti praenuntia luctus,’</span><span class="linebreak"></span></p></blockquote>
<p class="noindent">totius urbis populos exequias congregabat. Sonabant
psalmi et aurata tecta templorum reboans in sublime alleluia quatiebat.</p>
<blockquote><p><span class="line">‘Hic iuvenum chorus, ille senum, qui carmine laudes</span><span class="linebreak"></span>
<span class="line">Femineas et facta ferant.’</span><span class="linebreak"></span></p></blockquote>
</section><notes></notes></section>