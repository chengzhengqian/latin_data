<section class="div1 language" lang="la"><header><hgroup><h1>Jerome</h1></hgroup></header><section class="div2">
<p>9. Fac igitur, quod moneo, quod precor, ut primum matri, dehinc, si id fieri non potest, saltim fratri reconcilieris. Aut si ista tam cara nomina hostiliter detestaris, dividere ab eo, quem tuis diceris praetulisse.
Si autem et hoc non potes—reverteris enim ad tuos, si illum possis deserere—vel honestius sodali tuo utere. Separentur domus vestrae dividaturque convivium, ne maledici homines sub uno tectulo vos manentes lectulum quoque criminentur habere communem. Potes et ad necessitates tuas, quale voluisti, habere solacium et aliqua ex parte publica carere infamia, quamquam cavenda sit macula, quae nullo nitro secundum Hieremiam, nulla fullonum herba lui potest. Quando vis, ut te videat—et inviset—adhibe arbitros amicos, libertos, servulos.
Bona conscientia nullius oculos fugiet. Intret intrepidus, securus exeat. Taciti oculi et sermo silens et totius corporis habitus vel trepidationem interdum vel securitatem loquuntur. Aperi, quaeso, aures tuas et clamorem totius civitatis exaudi. Iam perdidisti vestra vocabula et mutuo ex vobis cognomina suscepistis: tu illius diceris et ille tuus. Hoc mater audit et frater paratique sunt et precantur vos sibi dividere et privatam vestrae coniunctionis infamiam laudem facere communem. Tu esto cum matre, sit ille cum fratre. Audentius diliges<a class="footnoteLink" href="#note_LCL262_390_1" id="target_note_LCL262_390_1"><sup>1</sup></a> sodalem fratris tui: honestius amabit mater amicum filii quam filiae suae. Quodsi nolueris, si mea



</p></section><notes><section class="footnotes"><ul><li class="note" id="note_LCL262_390_1"><a class="footnoteCrossrefLink" href="#target_note_LCL262_390_1" title="Click to highlight in text"><sup class="lineRef">1</sup>diligis: <span class="italic">Hilberg.</span></a></li><script type="text/javascript">document.getElementById('note_LCL262_390_1').style.display = "none";</script></ul></section></notes></section>