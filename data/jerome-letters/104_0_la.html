<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

fidelem sermonem, ut possis exhortari in doctrina sana et contradicentes revincere. ‘Permane in his, quae didicisti et credita sunt tibi, sciens, a quo didiceris,’ ‘paratus semper ad satisfactionem omni poscenti te rationem de ea, quae in te est, spe.’ Non confundant opera sermonem tuum, ne, cum in ecclesia loqueris, tacitus quilibet respondeat: ‘Cur ergo haec ipse non facis?’ Delicatus magister est, qui pleno ventre de ieiuniis disputat; accusare avaritiam et latro potest; sacerdotis Christi mens osque concordent.</p>
<p>Esto subiectus pontifici tuo et quasi animae parentem suspice: amare filiorum, timere servorum est: ‘Et si pater sum,’ inquit, ‘ubi est honor meus? et si dominus ego sum, ubi est timor meus?’ Plura tibi in eodem viro observanda sunt nomina: monachus, pontifex, avunculus. Sed et episcopi sacerdotes se sciant esse, non dominos: honorent clericos quasi clericos, ut et ipsis a clericis quasi episcopis deferatur. Scitum illud est oratoris Domitii: ‘Ego te,’ inquit, ‘habeam ut principem, cum tu me non habeas ut senatorem?’ Quod Aaron et filios eius, hoc episcopum et presbyteros noverimus: unus dominus, unum templum, unum sit etiam ministerium. Recordemur semper, quid apostolus Petrus praecipiat sacerdotibus: ‘Pascite eum, qui in vobis est, gregem domini providentes non coacto, sed





</p></section><notes></notes></section>