<section class="div1 language" lang="la"><header><hgroup><h1>Jerome</h1></hgroup></header><section class="div2"><p class="noindent">

ut amplius accipiant, et sub praetextu elemosynae quaerunt divitias; quae magis venatio appellanda est quam elemosyna. Sic bestiae, sic aves, sic capiuntur et pisces: modica in hamo esca ponitur, ut matronarum in eo sacculi protrahantur. Scit episcopus, cui commissa est ecclesia, quem dispensationi pauperum curaeque praeficiat. Melius est non habere, quod tribuam, quam impudenter petere. Sed et genus adrogantiae est clementiorem te videri velle, quam pontifex Christi est. ‘Non omnia possumus omnes.’ Alius in ecclesia oculus est, alius lingua, alius manus, alius pes, alius auris, venter et cetera. Lege Pauli ad Corinthios: diversa membra unum corpus efficiunt. Nec rusticus et tantum simplex frater ideo se sanctum putet, si nihil noverit, nec peritus et eloquens in lingua aestimet sanctitatem. Multoque melius est e duobus inperfectis rusticitatem sanctam habere quam eloquentiam peccatricem.</p>
<p>10. Multi aedificant parietes et columnas ecclesiae subtrahunt:<a class="footnoteLink" href="#note_LCL262_214_1" id="target_note_LCL262_214_1"><sup>1</sup></a> marmora nitent, auro splendent lacunaria, gemmis altare distinguitur et ministrorum Christi nulla electio est. Neque vero mihi aliquis opponat dives in Iudaea templum, mensam, lucernas, turibula, patellas, scyphos, mortariola et cetera ex auro fabre facta. Tunc haec probabantur a domino, quando sacerdotes hostias immolabant et sanguis pecudum erat redemptio peccatorum—quamquam haec omnia praecesserint in figura. ‘Scripta sunt




</p></section><notes><section class="footnotes"><ul><li class="note" id="note_LCL262_214_1"><a class="footnoteCrossrefLink" href="#target_note_LCL262_214_1" title="Click to highlight in text"><sup class="lineRef">1</sup>subtrahunt, <span class="italic">Hilberg</span>: substernunt.</a></li><script type="text/javascript">document.getElementById('note_LCL262_214_1').style.display = "none";</script></ul></section></notes></section>