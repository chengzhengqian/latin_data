<section class="div1 language" lang="la"><header><hgroup><h1>Jerome</h1></hgroup></header><section class="div2">
<p class="noindent">unde et in alio loco idem poeta canit:</p>
<blockquote><p><span class="line">‘Omnia fert aetas, animum quoque’;</span><span class="linebreak"></span></p></blockquote>
<p class="noindent">et post modicum:</p>
<blockquote><p><span class="line">‘Nunc oblita mihi tot carmina, vox quoque Moerim</span><span class="linebreak"></span>
<span class="line indent2">Iam fugit.’</span><span class="linebreak"></span></p></blockquote>
<p>2. Quod ne de gentili tantum litteratura proferre videamur, divinorum voluminum sacramenta cognosce. David annos natus septuaginta, bellicosus quondam vir, senectute frigente non poterat calefieri. Quaeritur itaque puella de universis finibus Israhel Abisag Somanitis, quae cum rege dormiret et senile corpus calefaceret. Nonne tibi videtur, si occidentem sequaris litteram, vel figmentum esse de mimo vel Atellanarum ludicra? Frigidus senex obvolvitur vestimentis et nisi conplexu adulescentulae non tepescit. Vivebat adhuc Betsabee, supererat Abigea et reliquae uxores eius et concubinae, quas scriptura commemorat: omnes quasi frigidae repudiantur, in unius tantum grandaevus calescit amplexibus. Abraham multo David senior fuit et tamen vivente Sarra aliam non quaesivit uxorem; Isaac duplices David annos habuit et cum Rebecca iam vetula numquam refrixit; taceo de prioribus ante diluvium viris, qui post annos nongentos non dico senilibus, sed paene iam cariosis artubus nequaquam puellares quaesiere conplexus; certe Moyses, dux Israhelitici populi, centum viginti annos habebat et Sephoram non mutavit.</p>
</section><notes></notes></section>