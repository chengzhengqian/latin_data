<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

iam revocari in integrum potest, Octavius is est qui quid de
nobis iudicaturus sit exspectet populus Romanus, nos ii sumus
de quorum salute unus homo rogandus videatur.</p>
<p>Ego vero, ut istuc revertar, is sum qui non modo non
supplicem sed etiam coerceam postulantis ut sibi supplicetur;
aut longe a servientibus abero mihique esse iudicabo
Romam ubicumque liberum esse licebit, ac vestri miserebor
quibus nec aetas neque honores nec virtus aliena dulcedinem
<span class="br"></span><span class="lineNumber">9</span><span class="br"></span>vivendi minuere potuerit. mihi quidem ita beatus
esse videbor, si modo constanter ac perpetuo placebit hoc
consilium, ut relatam putem gratiam pietati meae. quid
enim est melius quam memoria recte factorum et libertate
contentum neglegere humana? sed certe non succumbam
succumbentibus nec vincar ab iis qui se vinci volunt, experiarque
et temptabo omnia neque desistam abstrahere a
servitio civitatem nostram. si secuta fuerit quae debet fortuna,
gaudebimus omnes; si minus, ego tamen gaudebo.
quibus enim potius haec vita factis aut cogitationibus traducatur
quam iis quae pertinuerint ad liberandos civis
meos?</p>
<p><span class="br"></span><span class="lineNumber">10</span><span class="br"></span>Te, Cicero, rogo atque hortor ne defatigere neu diffidas,
semper in praesentibus malis prohibendis futura
quoque, nisi ante sit occursum, explores ne se insinuent.
fortem et liberum animum, quo et consul et nunc consularis
rem publicam vindicasti, sine constantia et aequabilitate
nullum esse putaris. fateor enim duriorem esse
condicionem spectatae virtutis quam incognitae. bene facta
pro debitis exigimus; quae aliter eveniunt, ut decepti ab
</p></section><notes></notes></section>