<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
<p><span class="br"></span><span class="lineNumber">3</span><span class="br"></span>Ciceronem nostrum in vestrum collegium cooptari
volo. existimo omnino absentium rationem sacerdotum
comitiis posse haberi; nam et factum est antea. Gaius enim
Marius, cum in Cappadocia esset, lege Domitia factus est
augur nec quo minus id postea liceret ulla lex sanxit. est
etiam in lege Iulia, quae lex est de sacerdotiis proxima, his
verbis: ‘qui petet cuiusve ratio habebitur.’ aperte indicat
posse rationem haberi etiam non petentis. hac de re scripsi
ad eum ut tuo iudicio uteretur sicut in rebus omnibus. tibi
autem statuendum est de Domitio, de Catone nostro. sed
quamvis liceat absentis rationem haberi, tamen omnia
sunt praesentibus faciliora. quod si statueris in Asiam tibi
eundum, nulla erit ad comitia nostros accersendi facultas.
<span class="br"></span><span class="lineNumber">4</span><span class="br"></span>omnino Pansa vivo celeriora omnia putabamus. statim
enim collegam sibi subrogavisset; deinde ante praetoria
sacerdotum comitia fuissent. nunc per auspicia longam
moram video. dum enim unus erit patricius magistratus,
auspicia ad patres redire non possunt. magna sane perturbatio.
tu tota de re quid sentias velim me facias certiorem.</p>
<p><span class="sc">iii</span> Non. Mai.</p>
</section><notes></notes></section>