<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2"><p class="noindent">

sceleratos civis timore ab impugnanda patria deterrerem
et in posterum documentum statuerem ne quis talem
<span class="br"></span><span class="lineNumber">11</span><span class="br"></span>amentiam vellet imitari. quamquam haec quidem sententia
non magis mea fuit quam omnium. in qua videtur illud
esse crudele, quod ad liberos, qui nihil meruerunt, poena
pervenit. sed id et antiquum est et omnium civitatum, si
quidem etiam Themistocli liberi eguerunt. et si iudicio
damnatos eadem poena sequitur civis, qui potuimus leniores
esse in hostis? quid autem queri quisquam potest de
me qui si vicisset acerbiorem se in me futurum fuisse
confiteatur necesse est?</p>
<p>Habes rationem mearum sententiarum de hoc genere
dumtaxat honoris et poenae. nam de ceteris rebus quid
senserim quidque censuerim audisse te arbitror.</p>
<p><span class="br"></span><span class="lineNumber">12</span><span class="br"></span>Sed haec quidem non ita necessaria, illud valde necessarium,
Brute, te in Italiam cum exercitu venire quam primum.
summa est exspectatio tui; quod si Italiam attigeris,
ad te concursus fiet omnium. sive enim vicerimus, qui quidem
pulcherrime viceramus nisi Lepidus perdere omnia
et perire ipse cum suis concupivisset, tua nobis auctoritate
opus est ad collocandum aliquem civitatis statum; sive
etiam nunc certamen reliquum est, maxima spes est cum
in auctoritate tua tum in exercitus tui viribus. sed propera,
per deos! scis quantum sit in temporibus, quantum in celeritate.</p>
<p><span class="br"></span><span class="lineNumber">13</span><span class="br"></span>Sororis tuae filiis quam diligenter consulam spero te ex
matris et ex sororis litteris cogniturum. qua in causa maiorem
habeo rationem tuae voluntatis, quae mihi carissima
</p></section><notes></notes></section>