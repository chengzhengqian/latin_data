<section class="div1 language" lang="la"><header><hgroup><h1>Marcus Tullius Cicero</h1></hgroup></header><section class="div2">
</section>
<section class="div2">
<section class="opener">
6 (I.2a)<a class="footnoteLink" href="#note_LCL462_226_1" id="target_note_LCL462_226_1"><sup>1</sup></a>
<span class="dateline">
<span class="italic"><span class="name">Scr. Romae</span> <span class="sc">xii</span> (?) Kal. <span class="date">Mai. an. 43</span></span>
</span>
<span class="salute">&lt;<span class="sc">cicero bruto salutem</span>&gt;</span>
</section>
<p><span class="br"></span><span class="lineNumber">1</span><span class="br"></span>* * * te benevolentiam exercitus equitumque expertum
vehementer gaudeo. de Dolabella, ut scribis, si quid habes
novi, facies me certiorem; in quo delector me ante providisse
ut tuum iudicium liberum esset cum Dolabella belli
gerendi. id valde pertinuit, ut ego tum intellegebam, ad
rem publicam, ut nunc iudico, ad dignitatem tuam.</p>
<p><span class="br"></span><span class="lineNumber">2</span><span class="br"></span>Quod scribis me maximo †otio†<a class="footnoteLink" href="#note_LCL462_226_2" id="target_note_LCL462_226_2"><sup>2</sup></a> egisse ut insectarer
Antonios idque laudas, credo ita videri tibi. sed illam distinctionem
tuam nullo pacto probo; scribis enim acrius
prohibenda bella civilia esse quam in superatos iracundiam
exercendam. vehementer a te, Brute, dissentio; nec
clementiae tuae concedo, sed salutaris severitas vincit inanem
speciem clementiae. quod si clementes esse volumus,
numquam deerunt bella civilia. sed de hoc tu videris. de
me possum idem quod Plautinus pater in Trinummo: ‘mihi
<span class="br"></span><span class="lineNumber">3</span><span class="br"></span>quidem aetas acta ferme est: tua istuc refert maxime.’ opprimemini,
mihi crede, Brute, nisi providetis. neque enim
populum semper eundem habebitis neque senatum neque
senatus ducem. haec ex oraculo Apollinis Pythi edita tibi
puta. nihil potest esse verius.</p>
<p><span class="sc">xii</span> Kal. Mai.</p>
</section><notes><section class="footnotes"><ul><li class="note" id="note_LCL462_226_1"><a class="footnoteCrossrefLink" href="#target_note_LCL462_226_1" title="Click to highlight in text"><sup class="lineRef">1</sup><span class="italic">cum ep. 14 coniungunt codd.</span> (<span class="italic">Gurlitt</span>)</a></li><script type="text/javascript">document.getElementById('note_LCL462_226_1').style.display = "none";</script><li class="note" id="note_LCL462_226_2"><a class="footnoteCrossrefLink" href="#target_note_LCL462_226_2" title="Click to highlight in text"><sup class="lineRef">2</sup>animo ϛ*</a></li><script type="text/javascript">document.getElementById('note_LCL462_226_2').style.display = "none";</script></ul></section></notes></section>